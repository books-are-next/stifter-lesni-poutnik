<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Na kraji lesa">
    <meta name="apple-mobile-web-app-capable" content="yes">
    <title>Na kraji lesa</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./lesni_poutnik_006.html">
    <link rel="next" href="./colophon.html">
    <meta name="nb-order" content="3">
    <link rel="self" href="lesni_poutnik_007.html">
    <meta name="nb-identifier" content="stifter-lesni-poutnik-4cbe3cd">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1678" data-nb-chars="9327">
    <nav role="doc-toc">
      <ul class="plain section">
        <li><a href="lesni_poutnik_005.html">U lesních vod</a></li>
        <li><a href="lesni_poutnik_006.html">Na lesním svahu</a></li>
        <li><a href="lesni_poutnik_007.html">Na kraji lesa</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./lesni_poutnik_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="13"><span class="idea" data-nb-ref-number="1" id="idea1" data-nb-words="3" data-nb-chars="13">Na kraji lesa</span></h1>
        <section>
          <p class="chunk" data-nb-ref-number="2" data-nb-words="22" data-nb-chars="124"><span class="idea" data-nb-ref-number="2" id="idea2" data-nb-words="22" data-nb-chars="124">Už&nbsp;toho máme na&nbsp;vyprávění jen málo. Stalo se&nbsp;přesně to, co&nbsp;se&nbsp;vzhledem ke&nbsp;sličnosti a&nbsp;umíněnosti lidského srdce stát muselo.</span></p>
          <p class="chunk" data-nb-ref-number="3" data-nb-words="42" data-nb-chars="261"><span class="idea" data-nb-ref-number="3" id="idea3" data-nb-words="42" data-nb-chars="261">Jsme nuceni přeskočit rozpětí let, protože z&nbsp;toho, co&nbsp;se&nbsp;v&nbsp;nich přihodilo, nemáme dostupné žádné podrobnosti. Můžeme mluvit jen všeobecně o&nbsp;tom, co&nbsp;věděli málem všichni, až&nbsp;poté na&nbsp;konci znovu budeme moci vyprávět jistou jednotlivost, o&nbsp;které ne&nbsp;všichni věděli.</span></p>
          <p class="chunk" data-nb-ref-number="4" data-nb-words="508" data-nb-chars="2891"><span class="idea" data-nb-ref-number="4" id="idea4" data-nb-words="508" data-nb-chars="2891">Georg svůj dům, který budoval s&nbsp;takovým potěšením, posléze prodal. Hospodařili v&nbsp;něm teď cizí lidé, ti&nbsp;měli z&nbsp;usedlosti stejně velké potěšení jako kdysi Georg a&nbsp;Korona. Vdova zase bydlí ve&nbsp;svém malém bílém domku, tam kde Georg a&nbsp;Korona začali svůj manželský život. Stavitel dál stavěl, jeho blahobyt znovu stoupal, díky zakázkám se&nbsp;dostal do&nbsp;neznámých krajin, poznával různé lidi&nbsp;– a&nbsp;tak jak to&nbsp;bylo záměrem rozvodu, dostalo se&nbsp;mu&nbsp;i&nbsp;nové manželky. Ale nejenom manželky se&nbsp;mu&nbsp;dostalo, ona mu&nbsp;i&nbsp;porodila děti, dva chlapce, a&nbsp;ti byli téměř tak hezcí, jako býval on&nbsp;v&nbsp;dětství. Manželka se&nbsp;jmenovala Emílie, milovala ho&nbsp;a&nbsp;chovala se&nbsp;k&nbsp;němu přátelsky. Ti&nbsp;dva chlapci byli jedinými dětmi. Když uplynulo několik let a&nbsp;děti vyrůstaly, zase tak jako ve&nbsp;dnech, kdy mu&nbsp;bylo krásně, pomyslel na&nbsp;to, znovu si&nbsp;postavit dům a&nbsp;nastálo se&nbsp;usadit. Už&nbsp;stárl, majetek měl dost veliký, a&nbsp;tedy se&nbsp;rozhodl, že&nbsp;dá&nbsp;vale všem zakázkám, které pořád ještě přicházely, a&nbsp;bude šetřit síly, protože ty&nbsp;už&nbsp;začínaly začasté ochabovat. Pořád ještě měl rád lesy, lpěl na&nbsp;věcech z&nbsp;přírody a&nbsp;jeho touha jej zpola vskrytu, zpola vědomě táhla k&nbsp;nim. Hodlal si&nbsp;tedy tak jako kdysi vybrat místo pro svou usedlost a&nbsp;hledat je&nbsp;tam, kde by&nbsp;byl blízko předmětům své náklonnosti, jež nestárla, a&nbsp;mohl se&nbsp;v&nbsp;klidu a&nbsp;pohodlí věnovat svým sbírkám, svým úvahám a&nbsp;svým pocitům. Na&nbsp;cestě, na&nbsp;níž ho&nbsp;provázela jeho žena a&nbsp;jeho děti, přijel až&nbsp;k&nbsp;jednomu lesnatému pohoří, viděl je&nbsp;totiž už&nbsp;zdálky jako mírný modrý svah, na&nbsp;jakém kdysi míval svůj první dům, i&nbsp;když ten svah byl od&nbsp;té&nbsp;dnešní krajiny spoustu, spoustu mil daleko. Právě nyní to&nbsp;bylo přesně třináct let, co&nbsp;se&nbsp;rozvedl s&nbsp;Koronou. Když byl už&nbsp;docela blízko lesnatému pohoří, stále víc ho&nbsp;překvapovalo, jak se&nbsp;podobá jeho někdejšímu krásnému lesu, který začínal hned u&nbsp;jeho zahrady duby a&nbsp;lískovými keři, pak jasany, javory a&nbsp;břízami stoupal až&nbsp;k&nbsp;smrkům a&nbsp;odtud dál ke&nbsp;skalám. Když už&nbsp;byl konečně dost blízko, dal se&nbsp;na&nbsp;výpravu za&nbsp;oněmi dalšími a&nbsp;dalšími a&nbsp;stále většími podobnostmi, až&nbsp;jednoho večera dospěl do&nbsp;údolí, kde hustě rostly ovocné stromy, které bylo celé svěže a&nbsp;vlhce zelené, z&nbsp;něhož vyčuhovaly daleko od&nbsp;sebe roztroušené jednotlivé doškové střechy, v&nbsp;němž stoupaly do&nbsp;výše modré sloupy kouře, jak se&nbsp;na&nbsp;kamnech vařila večeře, a&nbsp;kde dál k&nbsp;obzoru nad tou vlhkou zelení vznášela se&nbsp;tenká jemná modrá vrstva&nbsp;– z&nbsp;údolí se&nbsp;táhlo vzhůru návrší s&nbsp;poli a&nbsp;lukami a&nbsp;na jeho okraji začínal stoupat listnatý les, který zdálky vypadal jako nějaký dubový útvar. Uprostřed údolí byla malá víska s&nbsp;červenou střechou kostelní věže. Georg se&nbsp;zastavil nikoli v&nbsp;té malé vsi, nýbrž v&nbsp;hostinci vzdáleném odtud čtvrt hodiny, ležícím u&nbsp;široké cesty. Hodlal tu&nbsp;pobýt několik dnů a&nbsp;slušnou nabídkou pohnout některého majitele, aby mu&nbsp;přenechal někde na&nbsp;té&nbsp;výšině u&nbsp;kraje lesa kus pozemku, tak jak potřeboval. Už&nbsp;první den se&nbsp;tedy na&nbsp;všechno podrobně vyptal hostinského a&nbsp;umínil si, že&nbsp;bude pátrat dál.</span></p>
          <p class="chunk" data-nb-ref-number="5" data-nb-words="181" data-nb-chars="1024"><span class="idea" data-nb-ref-number="5" id="idea5" data-nb-words="181" data-nb-chars="1024">Druhý večer, co&nbsp;tu&nbsp;pobývali, vyšel si&nbsp;sám se&nbsp;svými dvěma chlapci na&nbsp;procházku. Dali se&nbsp;údolím po&nbsp;pěšině, vroubené ovocnými stromy a&nbsp;podél plotu obrostlém svěžími křovisky, co&nbsp;milují vodu, a&nbsp;ona při úpatí pěšiny také zurčela a&nbsp;valila se&nbsp;po&nbsp;oblázcích průzračná voda&nbsp;– docela tak, jak to&nbsp;bylo u&nbsp;pěšiny, po&nbsp;které hrozně rád chodíval s&nbsp;Koronou, když ještě spolu obývali dům na&nbsp;zalesněném svahu. Když zahýbal kolem skupiny vysokých drobnolistých bříz, tam kde byla dřevěná mříž a&nbsp;pěšina se&nbsp;dělila do&nbsp;dvou, vyšla mu&nbsp;v&nbsp;ústrety žena v&nbsp;tmavých šatech&nbsp;– poznal ji&nbsp;– byla to&nbsp;Korona. Měla tmavé šaty, tak jak je&nbsp;už&nbsp;dřív mívala ráda, na&nbsp;hlavě čepeček, pouze mnohem skromnější, a&nbsp;na ruce nesla kabelu tak jako dřív, jen poněkud větší. Tvář byla krásná jako kdy jindy&nbsp;– ale zestárla. V&nbsp;těch milovaných tazích obličeje, které ho&nbsp;kdysi tak blažily, bylo velmi mnoho drobných, zřejmých a&nbsp;zřetelně se&nbsp;rýsujících vráseček i&nbsp;sama byla bledší než obvykle, tak jak to&nbsp;s&nbsp;sebou přináší blížící se&nbsp;stáří. Jeden i&nbsp;druhý se&nbsp;zastavili a&nbsp;pohlédli na&nbsp;sebe.</span></p>
          <p class="chunk" data-nb-ref-number="6" data-nb-words="3" data-nb-chars="21"><span class="idea" data-nb-ref-number="6" id="idea6" data-nb-words="3" data-nb-chars="21">„Korono,“ řekl Georg.</span></p>
          <p class="chunk" data-nb-ref-number="7" data-nb-words="3" data-nb-chars="28"><span class="idea" data-nb-ref-number="7" id="idea7" data-nb-words="3" data-nb-chars="28">„Georgu,“ odpověděla Korona.</span></p>
          <p class="chunk" data-nb-ref-number="8" data-nb-words="15" data-nb-chars="70"><span class="idea" data-nb-ref-number="8" id="idea8" data-nb-words="15" data-nb-chars="70">Podala mu&nbsp;ruku&nbsp;– uchopil ji&nbsp;a&nbsp;pomyslel si, že&nbsp;už&nbsp;ji&nbsp;asi nikdy nepustí.</span></p>
          <p class="chunk" data-nb-ref-number="9" data-nb-words="5" data-nb-chars="27"><span class="idea" data-nb-ref-number="9" id="idea9" data-nb-words="5" data-nb-chars="27">„Daří se&nbsp;ti&nbsp;dobře, Georgu?“</span></p>
          <p class="chunk" data-nb-ref-number="10" data-nb-words="6" data-nb-chars="33"><span class="idea" data-nb-ref-number="10" id="idea10" data-nb-words="6" data-nb-chars="33">„Docela ano, Korono&nbsp;– tobě taky?“</span></p>
          <p class="chunk" data-nb-ref-number="11" data-nb-words="9" data-nb-chars="44"><span class="idea" data-nb-ref-number="11" id="idea11" data-nb-words="9" data-nb-chars="44">„Ano, Georgu.&nbsp;– – Je&nbsp;tu&nbsp;krásná krajina, že?“</span></p>
          <p class="chunk" data-nb-ref-number="12" data-nb-words="15" data-nb-chars="73"><span class="idea" data-nb-ref-number="12" id="idea12" data-nb-words="15" data-nb-chars="73">„Ano, je&nbsp;krásná&nbsp;–&nbsp;– velmi krásná&nbsp;–&nbsp;– jsi tu&nbsp;dlouho, anebo jen projíždíš?“</span></p>
          <p class="chunk" data-nb-ref-number="13" data-nb-words="14" data-nb-chars="70"><span class="idea" data-nb-ref-number="13" id="idea13" data-nb-words="14" data-nb-chars="70">„Žiju tu&nbsp;už&nbsp;několik let v&nbsp;tom malém městečku&nbsp;– ty&nbsp;tudy asi projíždíš?“</span></p>
          <p class="chunk" data-nb-ref-number="14" data-nb-words="8" data-nb-chars="42"><span class="idea" data-nb-ref-number="14" id="idea14" data-nb-words="8" data-nb-chars="42">„Jsem tu&nbsp;přes noc v&nbsp;tom jediném hostinci.“</span></p>
          <p class="chunk" data-nb-ref-number="15" data-nb-words="4" data-nb-chars="20"><span class="idea" data-nb-ref-number="15" id="idea15" data-nb-words="4" data-nb-chars="20">„A&nbsp;pojedeš pak dál?“</span></p>
          <p class="chunk" data-nb-ref-number="16" data-nb-words="1" data-nb-chars="6"><span class="idea" data-nb-ref-number="16" id="idea16" data-nb-words="1" data-nb-chars="6">„Ano.“</span></p>
          <p class="chunk" data-nb-ref-number="17" data-nb-words="14" data-nb-chars="67"><span class="idea" data-nb-ref-number="17" id="idea17" data-nb-words="14" data-nb-chars="67">„Georgu&nbsp;–&nbsp;– řekni mi&nbsp;– chtěla bych se&nbsp;zeptat: tohle jsou tvé děti?“</span></p>
          <p class="chunk" data-nb-ref-number="18" data-nb-words="2" data-nb-chars="14"><span class="idea" data-nb-ref-number="18" id="idea18" data-nb-words="2" data-nb-chars="14">„Ano, Korono.“</span></p>
          <p class="chunk" data-nb-ref-number="19" data-nb-words="3" data-nb-chars="18"><span class="idea" data-nb-ref-number="19" id="idea19" data-nb-words="3" data-nb-chars="18">„Kolikpak jim je?“</span></p>
          <p class="chunk" data-nb-ref-number="20" data-nb-words="6" data-nb-chars="38"><span class="idea" data-nb-ref-number="20" id="idea20" data-nb-words="6" data-nb-chars="38">„Jednomu je&nbsp;devět, druhému deset let.“</span></p>
          <p class="chunk" data-nb-ref-number="21" data-nb-words="9" data-nb-chars="47"><span class="idea" data-nb-ref-number="21" id="idea21" data-nb-words="9" data-nb-chars="47">„Jsou to&nbsp;přívětivé děti.&nbsp;– Žes vůbec měl děti.“</span></p>
          <p class="chunk" data-nb-ref-number="22" data-nb-words="4" data-nb-chars="25"><span class="idea" data-nb-ref-number="22" id="idea22" data-nb-words="4" data-nb-chars="25">„Jsi také vdaná, Korono?“</span></p>
          <p class="chunk" data-nb-ref-number="23" data-nb-words="4" data-nb-chars="29"><span class="idea" data-nb-ref-number="23" id="idea23" data-nb-words="4" data-nb-chars="29">„Vyskytly se&nbsp;nějaké nabídky.“</span></p>
          <p class="chunk" data-nb-ref-number="24" data-nb-words="3" data-nb-chars="18"><span class="idea" data-nb-ref-number="24" id="idea24" data-nb-words="3" data-nb-chars="18">„Takže jsi vdaná?“</span></p>
          <p class="chunk" data-nb-ref-number="25" data-nb-words="7" data-nb-chars="40"><span class="idea" data-nb-ref-number="25" id="idea25" data-nb-words="7" data-nb-chars="40">Prudce se&nbsp;zarděla a&nbsp;řekla: „Já nemohla.“</span></p>
          <p class="chunk" data-nb-ref-number="26" data-nb-words="22" data-nb-chars="118"><span class="idea" data-nb-ref-number="26" id="idea26" data-nb-words="22" data-nb-chars="118">Neodpověděl jediné slovo&nbsp;– slovo neřekl na&nbsp;to, co&nbsp;opáčila.&nbsp;–&nbsp;– Po&nbsp;chvilce jí&nbsp;podal ruku a&nbsp;řekl: „Dobrou noc, Alžběto.“</span></p>
          <p class="chunk" data-nb-ref-number="27" data-nb-words="19" data-nb-chars="115"><span class="idea" data-nb-ref-number="27" id="idea27" data-nb-words="19" data-nb-chars="115">„Počkej chvilku,“ opáčila, pak pátrala v&nbsp;kabele, co&nbsp;měla přes ruku, vyňala dvě jablka a&nbsp;každému chlapci dala jedno.</span></p>
          <p class="chunk" data-nb-ref-number="28" data-nb-words="56" data-nb-chars="291"><span class="idea" data-nb-ref-number="28" id="idea28" data-nb-words="56" data-nb-chars="291">Pak k&nbsp;ní napřáhl ruku, ona mu&nbsp;podala svou pravici; neměla na&nbsp;ní&nbsp;rukavičku, tak jako to&nbsp;bývalo u&nbsp;ní i&nbsp;dříve, Georg jí&nbsp;stiskl ruku, v&nbsp;níž ta&nbsp;jeho kdysi často spočívala, jeden i&nbsp;druhý se&nbsp;otočili a&nbsp;beze slova šel každý svou cestou. Chlapci se&nbsp;zahryzli do&nbsp;červených jablek a&nbsp;jedli je&nbsp;cestou domů.</span></p>
          <p class="chunk" data-nb-ref-number="29" data-nb-words="17" data-nb-chars="93"><span class="idea" data-nb-ref-number="29" id="idea29" data-nb-words="17" data-nb-chars="93">Georg se&nbsp;brzy svlékl, šel do&nbsp;svého pokoje&nbsp;– – a&nbsp;ten osmapadesátiletý muž celou noc proplakal.</span></p>
          <p class="chunk" data-nb-ref-number="30" data-nb-words="193" data-nb-chars="1096"><span class="idea" data-nb-ref-number="30" id="idea30" data-nb-words="193" data-nb-chars="1096">Teď se&nbsp;před ním vyjevila celá obrovitost hříchu, jejž spáchal&nbsp;– teď litoval, že&nbsp;všechno nenesl a&nbsp;netrpěl s&nbsp;ní, která je&nbsp;větší než on. Ta&nbsp;nebohá žena si&nbsp;našla tenhle kraj, který je&nbsp;tak podobný lesnatému svahu, kde kdysi žili, a&nbsp;jak ji&nbsp;přitahovala ta&nbsp;podobnost, dospěla dál a&nbsp;dál až&nbsp;k&nbsp;tomuhle místu. Tady teď žila, protože připomínku minulosti nedokázala zaplašit, žila v&nbsp;jedné části oné minulosti, tak jako i&nbsp;jeho zdálky přitahoval tenhle les, aby si&nbsp;u&nbsp;něho, tak jako kdysi u&nbsp;toho svého lesnatého svahu, postavil dům. Tohle všechno teď vnímal na&nbsp;svém bezesném loži, protože Koronu tak dobře znal.&nbsp;– Druhý den ráno nedal před manželkou najevo ani trochu bolesti, byl hodný jako jindy a&nbsp;řekl, že&nbsp;tady nezůstane, že&nbsp;zase už&nbsp;vyrazí dál. Manželka včera se&nbsp;sloužícím a&nbsp;s&nbsp;děvečkou všechno zařizovali na&nbsp;delší pobyt, proto také s&nbsp;ním nemohla jít na&nbsp;procházku&nbsp;– dnes všechno zase sbalila, chlapce, kteří spali v&nbsp;pokoji s&nbsp;ní, kdežto Georg, jak to&nbsp;v&nbsp;tomhle manželství bylo zvykem, spal ve&nbsp;své studovně, oblékla na&nbsp;cestu a&nbsp;k&nbsp;polednímu se&nbsp;už&nbsp;vůz kolébal po&nbsp;protilehlé silnici z&nbsp;údolí, tamtudy, kudy sem přijel.</span></p>
          <p class="chunk" data-nb-ref-number="31" data-nb-words="259" data-nb-chars="1416"><span class="idea" data-nb-ref-number="31" id="idea31" data-nb-words="259" data-nb-chars="1416">Co&nbsp;se&nbsp;dělo dál?&nbsp;– Georg ne&nbsp;a&nbsp;ne spočinout a&nbsp;dojít klidu. Děti vyrostly a&nbsp;odešly z&nbsp;domu. To&nbsp;tíhnutí k&nbsp;nespoutanosti nemířilo do&nbsp;minulosti, ba&nbsp;ani ji&nbsp;nechtělo znát, jako kdyby vůbec nebyla, tak jako to&nbsp;Georg, lesní poutník, říká tomu kloučkovi hajných v&nbsp;podobenství o&nbsp;větvích rostlin vzpínajících se&nbsp;vzhůru. Jeden chlapec slouží na&nbsp;lodi, plaví se&nbsp;po&nbsp;všech mořích a&nbsp;každé dva tři roky napíše jeden dopis; druhého si&nbsp;podmanilo potěšení z&nbsp;věcí v&nbsp;přírodě, vrhl se&nbsp;na&nbsp;kreslení a&nbsp;na malování, a&nbsp;ježto se&nbsp;naskytla příležitost, vydal se&nbsp;celý rozradostněný do&nbsp;Jižní Ameriky, a&nbsp;odtamtud téměř vůbec nepíše. Matka chlapců zemřela&nbsp;– a&nbsp;Georg je&nbsp;znovu sám, tak jak přinejmenším z&nbsp;pohledu dětí, o&nbsp;něž tak usiloval, sám být musel&nbsp;– opuštěná, uschlá větev, kdy ty&nbsp;nové plné sil a&nbsp;mladosti pnou se&nbsp;do&nbsp;nového povětří, vzhlížejí do&nbsp;jeho modři, do&nbsp;jeho oblaků, do&nbsp;jeho slunce a&nbsp;nikdy se&nbsp;neotáčejí zpátky tam, odkud vzešly. Tihle synové tak nanejvýš dostanou jednou dopisy, že&nbsp;jim otec zemřel, tak jako se&nbsp;tenhle otec, když se&nbsp;chystal ke&nbsp;studiím, dozvěděl, že&nbsp;už&nbsp;nemá rodiče, že&nbsp;oba leží pochováni v&nbsp;zemi.&nbsp;– A&nbsp;tak to&nbsp;půjde dál, tak jak všechno šlo dál už&nbsp;od&nbsp;jeho rodičů, jak všechno jde dál u&nbsp;jeho synů a&nbsp;jak všechno půjde dál u&nbsp;kloučka hajných, ať&nbsp;už&nbsp;se&nbsp;bude věnovat nějaké manuální práci, nějakému řemeslu, anebo se&nbsp;obrátí k&nbsp;oceánu vědy, po&nbsp;němž se&nbsp;poplaví, a&nbsp;až i&nbsp;od něho pak zase odejde jeho syn, sám bude stát na&nbsp;lodi, která se&nbsp;potápí.</span></p>
          <p class="chunk" data-nb-ref-number="32" data-nb-words="68" data-nb-chars="348"><span class="idea" data-nb-ref-number="32" id="idea32" data-nb-words="68" data-nb-chars="348">Ve&nbsp;vysokém věku, kdy jeho žena byla už&nbsp;po&nbsp;smrti, jeho synové od&nbsp;něho odešli, byl by&nbsp;se&nbsp;Georg rád vydal za&nbsp;Koronou, ovšem styděl se, a&nbsp;také nevěděl, jestli tak jako on&nbsp;neodešla honem honem z&nbsp;údolí poté, co&nbsp;se&nbsp;tam potkali.&nbsp;– Upnul se&nbsp;ke&nbsp;kloučkovi hajných, dokud i&nbsp;ten od&nbsp;něho neodešel&nbsp;– a&nbsp;on sám nedal vale kraji kolem Loučovic a&nbsp;kolem Vyššího Brodu.</span></p>
          <p class="chunk" data-nb-ref-number="33" data-nb-words="77" data-nb-chars="403"><span class="idea" data-nb-ref-number="33" id="idea33" data-nb-words="77" data-nb-chars="403">Nevíme, kde je&nbsp;starý lesní poutník teď. Možná ještě někde žije, možná zemřel&nbsp;– nevíme to. O&nbsp;jeho manželce Koroně také nic nevíme. Pokud ještě žije, je&nbsp;hodně stará a&nbsp;jistě tak sama jako tehdy, kdy odešla od&nbsp;svého otce, jen s&nbsp;tím rozdílem, že&nbsp;teď není u&nbsp;žádných příbuzných, a&nbsp;že tehdy měla před očima začátek, teď blízký konec.&nbsp;–&nbsp;– Ať&nbsp;jsou kdekoliv, a&nbsp;pokud ještě jsou: Bůh si&nbsp;je&nbsp;k&nbsp;sobě jistě brzy povolá.</span></p>
          <p class="chunk" data-nb-ref-number="34" data-nb-words="76" data-nb-chars="404"><span class="idea" data-nb-ref-number="34" id="idea34" data-nb-words="76" data-nb-chars="404">Ti&nbsp;dva lidé se&nbsp;kdysi hrozně zmýlili; měli obětovat radost z&nbsp;dětí a&nbsp;hřát se&nbsp;jen teplem svých srdcí, dávat štěstí jeden druhému a&nbsp;brát si&nbsp;jeden od&nbsp;druhého štěstí až&nbsp;za&nbsp;hrob, a&nbsp;až by&nbsp;předstoupili před tvář Boží, měli říci: „Nemůžeme přinést v&nbsp;oběť děti, zato srdce, kterés nám dal, srdce, která se&nbsp;nedokázala od&nbsp;sebe odloučit a&nbsp;která si&nbsp;s&nbsp;sebou přinášejí to&nbsp;málo, co&nbsp;jim zbylo: lásku a&nbsp;věrnost až&nbsp;do&nbsp;smrti.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./colophon.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>