<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="U lesních vod">
    <meta name="apple-mobile-web-app-capable" content="yes">
    <title>U lesních vod</title>
    <link rel="stylesheet" href="./style/style.min.css" media="screen" integrity="sha256-hlOuHd4yugRueb5cpVodghEy067q0Ot3cOXJsjA0yro=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Adalbert Stifter: Lesní poutník">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Lesní poutník">
    <meta property="og:title" content="Lesní poutník">
    <meta property="og:type" content="book">
    <meta property="og:book:author" content="Adalbert Stifter">
    <meta property="twitter:title" content="Adalbert Stifter: Lesní poutník">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./promo.html">
    <link rel="next" href="./lesni_poutnik_006.html">
    <meta name="nb-order" content="1">
    <link rel="self" href="lesni_poutnik_005.html">
    <meta name="nb-identifier" content="stifter-lesni-poutnik-54bd9f7">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="12490" data-nb-chars="72324">
    <nav role="doc-toc">
      <ul class="plain section">
        <li><a href="lesni_poutnik_005.html">U lesních vod</a></li>
        <li><a href="lesni_poutnik_006.html">Na lesním svahu</a></li>
        <li><a href="lesni_poutnik_007.html">Na kraji lesa</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./promo.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="13"><span class="idea" data-nb-ref-number="1" id="idea1" data-nb-words="3" data-nb-chars="13">U lesních vod</span></h1>
        <section>
          <p class="chunk" data-nb-ref-number="2" data-nb-words="141" data-nb-chars="800"><span class="idea" data-nb-ref-number="2" id="idea2" data-nb-words="141" data-nb-chars="800">Kdykoliv se&nbsp;mluví o&nbsp;naší překrásné zemi při Enži a&nbsp;velebí se&nbsp;nádhera, do&nbsp;níž je&nbsp;vsazena tak jako nějaký klenot, mají se&nbsp;obvykle před očima horské krajiny, ve&nbsp;kterých se&nbsp;v&nbsp;modrém povětří tyčí do&nbsp;výše skála, šumí zelené vody a&nbsp;hoví si&nbsp;temný pohled jezer&nbsp;– kdo ji&nbsp;jednou poznal a&nbsp;zamiloval si&nbsp;ji, ten na&nbsp;ně&nbsp;vzpomíná s&nbsp;radostí, a&nbsp;její jarý obraz s&nbsp;vonícím šerem a&nbsp;jiskřivým blyskotáním tkví mu&nbsp;v&nbsp;radostné duši&nbsp;– ale jsou i&nbsp;jiné, nevýznamnější, téměř trudnomyslně sličné končiny, kouty odlehlé, které pocestného nevolají, zahlédají ho&nbsp;zřídkakdy, a&nbsp;pokud přijde, rády mu&nbsp;ukážou, co&nbsp;všechno mají ve&nbsp;svém hájemství; kdo je&nbsp;jednou poznal a&nbsp;zamiloval si&nbsp;je, ten na&nbsp;ně&nbsp;vzpomíná se&nbsp;slastným smutkem jako na&nbsp;skromnou milou ženu, která mu&nbsp;zemřela, která nikdy nic nepožadovala, po&nbsp;ničem neprahla a&nbsp;všechno mu&nbsp;dala.</span></p>
          <p class="chunk" data-nb-ref-number="3" data-nb-words="1366" data-nb-chars="8298"><span class="idea" data-nb-ref-number="3" id="idea3" data-nb-words="1366" data-nb-chars="8298">Je&nbsp;to&nbsp;nyní už&nbsp;hodně, hodně let, co&nbsp;autor těchto řádků, z&nbsp;něhož je&nbsp;dnes muž, stanul na&nbsp;jednom z&nbsp;těch rozcestí, kde zrak oba kouty, radostné, nádherné horské krajiny a&nbsp;prostší nevýznamnější kraje naší vlasti zahlédne najednou. Byl tehdy jinochem s&nbsp;bouřícím srdcem a&nbsp;plný vznášivých nadějí. Teď se&nbsp;už&nbsp;tužby navrátily do&nbsp;kolejiště možného a&nbsp;ještě se&nbsp;tam neodváží napřahovat po&nbsp;vnějších a&nbsp;vzdálenějších hranicích: tehdy žádné hranice nebyly, a&nbsp;stran všeho dalekého a&nbsp;nedosažitelného se&nbsp;litovalo, že&nbsp;není ještě dál a&nbsp;nedosažitelnější. Jinoch se&nbsp;srdcem upnul k&nbsp;jednomu děvčeti, které nemělo nic, žádné takzvané vzdělání, za&nbsp;sebou žádný soustavný vývoj, mělo jen své krásné oči, dobrotu dosahující skoro bájeslovnosti a&nbsp;beze­lstné, důvěřivé srdce. Toužil po&nbsp;tom, aby ji&nbsp;pozvedl k&nbsp;sobě, přitiskl na&nbsp;srdce a&nbsp;na rukou pronesl nebezpečným světem budoucnosti. Stál na&nbsp;rozcestí a&nbsp;pohlížel zpátky na&nbsp;ty&nbsp;nevýznamnější kouty, kudy putovala její postava, odkud právě přišel, kde býval tak dlouho po&nbsp;jejím boku a&nbsp;odkud musel nadlouho, na&nbsp;neurčitě dlouho odejít. Na&nbsp;rozhraní leží osamělá osada s&nbsp;malým osamělým kostelíkem. Osada je&nbsp;chladná, povětšině větrná a&nbsp;její okna hledí dílem na&nbsp;stranu půlnoční, dílem na&nbsp;polední na&nbsp;oba kouty země. Stál na&nbsp;chladných lukách téhle osady, na&nbsp;něž se&nbsp;kladlo mdle vlahé podzimní slunce, a&nbsp;pohlížel zpět. Už&nbsp;dlouho bylo krásně, příjemně, poměrně značné teplo, blížil se&nbsp;podzim, a&nbsp;dnes to&nbsp;vypadalo, jako kdyby se&nbsp;mělo změnit dosavadní počasí. Nad celým Mühlviertelem, který se&nbsp;nesčetnými jednotlivými pásy lesíků a&nbsp;nesčetnými poli mezi nimi, už&nbsp;mezitím pluhem obrobenými, jejichž ornice dlouhým krásným počasím vybledla, táhne zpět až&nbsp;do&nbsp;tmavších barev českých vrchů, tkvěl už&nbsp;tmavě šedý oblačný příkrov, jehož jednotlivé vrchní části klenby měly barvu olova, na&nbsp;klenbě zdola se&nbsp;ovšem skvěly jemnou modří a&nbsp;už pršely své chmury na&nbsp;všelijak roztroušené lesíky, až&nbsp;ty&nbsp;pak ve&nbsp;vyprahlé šedi polí spočívaly jako tmavě modré pruhy, až&nbsp;se&nbsp;úplně vzadu ještě tmavší a&nbsp;ještě modřejší okraj Šumavy mísil s&nbsp;šedí oblaků tak, až&nbsp;jeho ostrá hranice do&nbsp;nich nerozeznatelně vplývala. Vedle toho, kdo se&nbsp;tu&nbsp;rozhlížel, svištěla a&nbsp;šuměla už&nbsp;jednotlivá suchá stébla ostřice, vzněcována vánkem, který se&nbsp;zvedal po&nbsp;tak dlouhém čase klidu a&nbsp;zvěstoval, že&nbsp;se&nbsp;v&nbsp;lecčems udá změna. V&nbsp;teplejší nížině, která leží na&nbsp;jihu, a&nbsp;v&nbsp;celém pásmu blyštícího se&nbsp;vysokého pohoří Alp, které ji&nbsp;na&nbsp;okraji ohraničují, spočívalo ještě jasné, zářivé sluneční světlo, jako kdyby se&nbsp;na&nbsp;ty&nbsp;požehnané kraje tklivý vlhký chlad pozdního podzimu kladl teprve někdy později. Dole, téměř u&nbsp;nohou, ve&nbsp;skutečnosti však ještě dost daleko ležel bíle poprášený kotouček města Lince, odťatý od&nbsp;třpytivého toku Dunaje, který v&nbsp;jemně utkané vůni země putoval k&nbsp;východu. Tam, daleko zpět směrem k&nbsp;polední straně, kde se&nbsp;pás šedi a&nbsp;purpuru roviny vsouvá do&nbsp;éteru vysokých hor, měla by&nbsp;se&nbsp;třpytit bílá tečka opatství, pokud by&nbsp;byla vidět; tam pozorovatel toho všeho strávil mnoho let dětství a&nbsp;kochal se&nbsp;nesčetnými radostmi srdce a&nbsp;rozpukávajícího se&nbsp;poupěte duše. Ale kroky jej nesměly vést k&nbsp;opatství, jehož věže se&nbsp;už&nbsp;teď jistě blyští v&nbsp;záři slunce, ani zpátky do&nbsp;osamělé země, která je&nbsp;teď zcela ve&nbsp;stínu mraků, on&nbsp;se&nbsp;ještě jednou zadíval na&nbsp;zemi za&nbsp;sebou, zemi, kterou nebylo lze vidět, zemi uvězněnou v&nbsp;počínajícím deštivém povětří, a&nbsp;vešel pak do&nbsp;strouhy údolí mířícího dolů, lidé mu&nbsp;říkali „Lískový příkop“; uvítal ho&nbsp;lesk a&nbsp;žár slunce na&nbsp;listí lesa a&nbsp;jako mávnutím kouzelného proutku sotva po&nbsp;třech krocích se&nbsp;zem za&nbsp;jeho zády, úzké pásy lesů, nesčetná pole, české vrchy, šedé oblačné nebe a&nbsp;šelestící stébla kamsi propadla; oblil ho&nbsp;klidný, nehybný, teplý a&nbsp;venkoncem mírný vzduch a&nbsp;provázel ho&nbsp;dolů svahem. Ale i&nbsp;ten pohádkový obraz před očima kamsi zmizel a&nbsp;nebylo zahlédnout nic než oblohu a&nbsp;do ní&nbsp;vplývající, protékající se&nbsp;blízké listnaté lesy, na&nbsp;nichž spočíval různotvárný lesk a&nbsp;nevýslovný půvab rozličných podzimních zabarvení. V&nbsp;nejednom úvalu chráněném od&nbsp;všech větrů bylo ještě tak teplo, dalo by&nbsp;se&nbsp;říci horko, až&nbsp;leckterý lískový strom rozpínal své větve a&nbsp;listy doposud zelené, jako kdyby se&nbsp;to&nbsp;koupaly v&nbsp;nějakém dalším jaru. Docela nahoře, tam, kde počíná údolí hlubinou posud nepatrnou, začínala i&nbsp;jakási titěrná vodní nitka, která se&nbsp;chystala kdesi vedle poutníka stékat dolů. Ve&nbsp;strouze podél cesty neslyšně a&nbsp;jen třpytivě putovala kupředu, až&nbsp;posílena množstvím vod prosakujících vršky bublavě a&nbsp;zurčivě hopkala před ním, jako kdyby mu&nbsp;chtěla ukázat, kudy do&nbsp;ústí údolí, až&nbsp;posléze, sycena nesmírnou tíhou vod hnaných do&nbsp;hlubiny, zdravena nejednou studánkou prýštící z&nbsp;útrob horstva a&nbsp;zadržována nejedním černým balvanem pěnila a&nbsp;běsnila a&nbsp;povzbuzovala ho, aby jí&nbsp;putoval v&nbsp;patách. Ubírali se&nbsp;kolem nejednoho lesního svahu, nejedné stinné končiny, potkával je&nbsp;nejeden povoz klopotně se&nbsp;deroucí vzhůru po&nbsp;úzké cestě, tažený tu&nbsp;jediným volkem, tu&nbsp;silným, většinou dobře živeným koněm&nbsp;– prošli kolem zámku, který svými starými zdmi a&nbsp;chmurnou kulatou věží vykukuje z&nbsp;přístřeší listoví jiskřícího jako drahokamy a&nbsp;hledí dolů do&nbsp;hlubiny a&nbsp;v&nbsp;němž kdysi pobýval v&nbsp;zajetí český král Václav&nbsp;– putovali kolem nejedné malé samoty, nejednoho mlýna, prošli kolem nejedné kravky pasoucí se&nbsp;na&nbsp;loučce v&nbsp;prohlubni pod nimi, až&nbsp;nakonec po&nbsp;několika hodinách putování, tam, kde se&nbsp;vlevo tyčí kaple kteréhosi světce, vpravo podstatný mlýn, rozestoupily se&nbsp;hory, svažující se&nbsp;údolí bylo totam a&nbsp;počínala rozlehlá rovina. Potok se&nbsp;vlnivě rozléval došíra nalevo k&nbsp;pláním a&nbsp;ke stromům, kde už&nbsp;nepříliš daleko odtud větvovím zdravil stříbřitým pohledem Dunaj a&nbsp;trpělivě na&nbsp;něj čekal: poutník napravo vešel do&nbsp;křovisk a&nbsp;z&nbsp;nich pak se&nbsp;dal bílou cestou na&nbsp;krásné rovné pláně, po&nbsp;nichž byly rozsety plody podzimu a&nbsp;rostly na&nbsp;nich ovocné stromy; shlížel na&nbsp;ně&nbsp;předtím shora jako na&nbsp;voňavou utkanou stuhu. Znovu před ním z&nbsp;hloubi jihu vyvstal éter Alp&nbsp;– vlevo na&nbsp;svahu, který se&nbsp;od&nbsp;bočně ustupujících hor táhl na&nbsp;polední stranu, v&nbsp;klínu ovocných stromů a&nbsp;křovisk tyčil se&nbsp;drobný kostelík svaté Magdalény, všude vykukovaly husté doškové střechy bohatých selských dvorců, všude byly ovocné stromy a&nbsp;ještě zelené přikyvující keře; Horno­rakušan totiž miluje stromy a&nbsp;křoviska a&nbsp;spíš je&nbsp;pěstuje, než je&nbsp;kácí&nbsp;– a&nbsp;rovnou zpředu před poutníkovým zrakem se&nbsp;v&nbsp;odpoledním povětří blyštěly vyleštěné žluté hlavice věží města Lince a&nbsp;třpytily se&nbsp;obílené stěny domů, proťaté zelenými okenicemi a&nbsp;zdůrazňované horami, vzpínajícími se&nbsp;jim po&nbsp;boku, které na&nbsp;západní straně obklopují Dunaj a&nbsp;tísní jeho tok. V&nbsp;poutníkově srdci byl zármutek, že&nbsp;se&nbsp;loučí s&nbsp;tím, co&nbsp;má&nbsp;rád, to&nbsp;loučení možná bude krátké, možná dlouhé; ale v&nbsp;jeho důvěřivých bezelstných očích se&nbsp;zrcadlila jasná rakouská obloha, pomyslel si, že&nbsp;teď bude pracovat, lopotit se, upínat se&nbsp;ke&nbsp;svému cíli, a&nbsp;docela určitě to&nbsp;všechno nebude trvat dlouho&nbsp;– a&nbsp;on se&nbsp;vrátí, až&nbsp;se&nbsp;hojně domůže všeho, po&nbsp;čem kdy toužil&nbsp;– doputoval do&nbsp;města, zašel za&nbsp;nejedním přítelem, kterého tu&nbsp;měl, a&nbsp;vyprávěl mu, jaké to&nbsp;bylo dál na&nbsp;sever, jak tam žil, co&nbsp;tam nalezl, o&nbsp;co usiloval a&nbsp;čeho doufá dosáhnout&nbsp;– anebo leckterému z&nbsp;nich to&nbsp;ani nevyprávěl, protože si&nbsp;to&nbsp;hodlal jako svátost a&nbsp;tajemství uchovat hluboko v&nbsp;nitru. Tu&nbsp;noc zůstal v&nbsp;Linci. Druhý den ráno bylo všechno široko daleko šedivé a&nbsp;upršené, oblaka severního hornatého Mühlviertelu se&nbsp;už&nbsp;rozprostřela nad celou zemí, dvě věže jednoho kostela, který stál na&nbsp;jednom kopci na&nbsp;severozápadě, jež jindy vždycky shlížely na&nbsp;město tak přátelsky, pokrýval čepec mlhy, podél celého horstva, kolem něhož včera sestupoval dolů, táhla se&nbsp;hradba bílých a&nbsp;šedavých mraků, v&nbsp;nichž tonuly hroty vrcholků; tu&nbsp;a&nbsp;tam oblaka člověku vstříc sesílala kalné závoje, jižní Alpy se&nbsp;zcela a&nbsp;naprosto vytratily, a&nbsp;jak poutník seděl v&nbsp;kočáře a&nbsp;míli po&nbsp;míli uháněl k&nbsp;Vídni, jako kdyby to&nbsp;ujížděl po&nbsp;nějaké holé planině, ne&nbsp;tou půvabnou proměnlivou zemí, jejíž výšiny a&nbsp;vyšňořené končiny arci víc a&nbsp;víc halilo jemné mrholení, které houstlo a&nbsp;houstlo, zemí, kterou tak miloval, do&nbsp;níž se&nbsp;znovu a&nbsp;znovu vracel a&nbsp;na kterou nikdy, nikdy v&nbsp;životě nezapomene. Třetího dne, poté co&nbsp;stále pod šedou oblohou, ve&nbsp;snášejícím se&nbsp;dešti a&nbsp;po zemi poklidně nehybné jeli a&nbsp;jeli, dorazili do&nbsp;Vídně, kde se&nbsp;věže také nořily do&nbsp;svisající šedi, hemživé davy chodily pod přístřeším deštníků, dláždění se&nbsp;temně lesklo a&nbsp;kapky ze&nbsp;střech dopadaly na&nbsp;vršek zvolna jedoucího kočáru, když kymácivě vjížděl branou do&nbsp;hostince.</span></p>
          <p class="chunk" data-nb-ref-number="4" data-nb-words="202" data-nb-chars="1095"><span class="idea" data-nb-ref-number="4" id="idea4" data-nb-words="202" data-nb-chars="1095">Jak za&nbsp;ta&nbsp;léta bylo teď všechno jiné! Nic z&nbsp;toho nesmírného a&nbsp;výjimečného, co&nbsp;si&nbsp;kdysi poutník šálivě představoval, nenastalo, dostavily se&nbsp;všechny obyčejnosti, od&nbsp;nichž chtěl mít v&nbsp;duši a&nbsp;v&nbsp;životě vždy odstup&nbsp;– toho rána, kdy se&nbsp;tehdy rozloučil stiskem ruky a&nbsp;veselým slibem, že&nbsp;se&nbsp;co&nbsp;nejdříve vrátí, a&nbsp;kdy se&nbsp;pak z&nbsp;rozhraní ohlížel zpátky do&nbsp;země, kde žila jeho láska, ji&nbsp;viděl naposledy&nbsp;– chladná zem už&nbsp;dlouho pokrývala její dobré srdce&nbsp;– o&nbsp;co dál usiloval, toho nedosáhl anebo dosáhl jinak, než chtěl, anebo toho už&nbsp;dosáhnout nechtěl; protože věci se&nbsp;zvrátily v&nbsp;opak a&nbsp;to, co&nbsp;se&nbsp;kdysi jevilo jako veliké, to&nbsp;stá­lo dnes u&nbsp;cesty jako nepatrnost, a&nbsp;co nebývalo hodné pozoru, to&nbsp;kypělo a&nbsp;kypělo a&nbsp;vyjevovalo se&nbsp;jako těžisko věcí, kolem něhož se&nbsp;otáčejí. Často vídal znovu lesy, hory, údolí, kde se&nbsp;s&nbsp;ní kdysi procházel ruku v&nbsp;ruce, část sličné vůně ty&nbsp;lesy, ty&nbsp;hory, ta&nbsp;údolí ze&nbsp;sebe shodila a&nbsp;stála tu&nbsp;známá a&nbsp;zřejmá a&nbsp;osamělá kolem něho, a&nbsp;začasté mu&nbsp;nepřipadlo jinak, než že&nbsp;je&nbsp;ještě zahlédnout blyštivý ten závan, jak se&nbsp;táhne z&nbsp;nebe, jak prýští ze&nbsp;srdce, které tu&nbsp;kdysi žilo a&nbsp;teď odešlo.</span></p>
          <p class="chunk" data-nb-ref-number="5" data-nb-words="243" data-nb-chars="1447"><span class="idea" data-nb-ref-number="5" id="idea5" data-nb-words="243" data-nb-chars="1447">Přesto je&nbsp;mu&nbsp;ten kraj pořád milý a&nbsp;drahý. Uplynula ještě řada let, a&nbsp;i když obraz, o&nbsp;kterém si&nbsp;kdysi myslel, že&nbsp;ho&nbsp;bude tak výsostně zářivý mít věčně v&nbsp;srdci, vybledl až&nbsp;do&nbsp;nevzrušeného poklidu, vyvstaly mu&nbsp;ve&nbsp;vzpomínce zase obrazy jiné, které tehdy nebral v&nbsp;potaz, které se&nbsp;však teď něžně kouzelné stavěly do&nbsp;cesty jeho duši&nbsp;– ať&nbsp;už&nbsp;to&nbsp;byl chmurný borový les, jehož černé kořeny omývaly temné proudy vod&nbsp;– anebo milé skalisko, které strmělo do&nbsp;výše a&nbsp;na vrcholku vzpínalo družné rostliny&nbsp;– anebo březové lesy přehrazující cestu potůčku, vsakující do&nbsp;sebe jeho tok, jako by&nbsp;jej ukrývaly, a&nbsp;neviditelně jej vedoucí do&nbsp;dalších, rovinatějších končin&nbsp;– anebo lidé a&nbsp;prosté povahy, které tu&nbsp;znal, miloval, kterých tu&nbsp;litoval, kterých si&nbsp;vážil. Leccos se&nbsp;díky spanilému půvabu ocitne asi na&nbsp;plátně krajinářově a&nbsp;konejšivě bude promlouvat do&nbsp;duše tomu, kdo se&nbsp;dívá, leccos v&nbsp;ústech zpodobitele lidí bude asi plodit postavy, které svou předmětností a&nbsp;jasnou prostotou naplní nám duše. Vynořovalo se&nbsp;leccos navýsost rozmanitého, kdykoliv upřel pohled do&nbsp;minulosti, a&nbsp;on něco takového rád a&nbsp;s&nbsp;láskou přiřazoval ke&nbsp;vzpomínkám svých zralejších mužných let. Leccos by&nbsp;si, aby se&nbsp;pevně uchovalo v&nbsp;jeho paměti, z&nbsp;níž, tak jak čas plyne, nezadržitelně vyprchávají postavy a&nbsp;jevy, rád zaznamenal, kdyby se&nbsp;nemusel obávat, že&nbsp;se&nbsp;mu&nbsp;tahy postavy, které jsou tak nevýrazné, přesto však tvoří celého člověka, rozplynou pod rukama a&nbsp;on zachytí jen hrubé stínové obrysy.</span></p>
          <p class="chunk" data-nb-ref-number="6" data-nb-words="93" data-nb-chars="604"><span class="idea" data-nb-ref-number="6" id="idea6" data-nb-words="93" data-nb-chars="604">Kdesi hluboko zpátky v&nbsp;hájemství vzpomínek postává jeden starý muž, kterého autor kdysi znal, který mluvil poněkud cizokrajně, jehož výrokům autor často naslouchal a&nbsp;jehož osudům, protože sám byl ponořen do&nbsp;vlastních pocitů, jež mu&nbsp;připadaly jako střed světa, nevěnoval příliš pozornosti. Po&nbsp;mnoha letech vešly ve&nbsp;známost okolnosti a&nbsp;vztahy, na&nbsp;něž se&nbsp;vzhledem k&nbsp;nepatrnosti toho člověka předtím nikdo nevyptával, a&nbsp;my tu&nbsp;hodláme onoho muže pro svou vlastní vzpomínku portrétovat, pokud se&nbsp;dá&nbsp;nějak jinak zpodobit cosi tak málo členitého, cosi, co&nbsp;působí spíše svou prostou existencí než něčím vzrušivým.</span></p>
          <p class="chunk" data-nb-ref-number="7" data-nb-words="9" data-nb-chars="59"><span class="idea" data-nb-ref-number="7" id="idea7" data-nb-words="9" data-nb-chars="59">Mluvím tu&nbsp;o&nbsp;téměř nudné, neškodné bytosti lesního poutníka.</span></p>
          <p class="chunk" data-nb-ref-number="8" data-nb-words="211" data-nb-chars="1223"><span class="idea" data-nb-ref-number="8" id="idea8" data-nb-words="211" data-nb-chars="1223">Pokud by&nbsp;lidé v&nbsp;oněch končinách četli něco jiného než modlitební knížku a&nbsp;dostaly se&nbsp;k&nbsp;nim tyhle řádky, to&nbsp;by&nbsp;každý znal muže, který velice dlouho žil mezi nimi, odešel od&nbsp;nich, a&nbsp;možná ještě žije v&nbsp;nějakém koutě téhle planety. V&nbsp;poslední době míval na&nbsp;sobě vždy krátké kožené kalhoty, takové, jaké se&nbsp;namnoze vyskytují v&nbsp;oněch údolích, měl je&nbsp;pod koleny zavázané koženými řemínky, měl modré punčochy a&nbsp;nízké pohodlné boty na&nbsp;přezku, s&nbsp;podrážkami pobitými silnými hřeby. Měl na&nbsp;sobě ne&nbsp;kabát, nýbrž kazajku, jaká se&nbsp;v&nbsp;tom kraji doposud vidí, jejíž šosy jsou široké, ale krátké, jejíž velké kapsy směřují svisle dolů a&nbsp;překrývá je&nbsp;kus látky jako stříška proti dešti. Širák, co&nbsp;míval vždy na&nbsp;hlavě, nosíval se&nbsp;nejspíš v&nbsp;dřívějších dobách, teď už&nbsp;v&nbsp;tomhle kraji ale není běžný, ustoupil malému kulatému klobouku, který je&nbsp;kolem dokola ovinut šňůrkou; ta&nbsp;u&nbsp;mladíků, zvláště pak u&nbsp;těch ješitných, musí být krásná, často dokonce ze&nbsp;zlaté nitě. Klobouk toho starocha byl ještě ze&nbsp;starých dob, širá krempa po&nbsp;stranách svisala poněkud dolů a&nbsp;byla už&nbsp;hodně vybledlá. Téměř neustále měl u&nbsp;sebe prostovlasého chlapce v&nbsp;chatrných šatech, ale nebyl to&nbsp;jeho syn, vůbec nebyl v&nbsp;žádném vztahu k&nbsp;němu, patřil k&nbsp;jednomu chudákovi v&nbsp;tom kraji.</span></p>
          <p class="chunk" data-nb-ref-number="9" data-nb-words="272" data-nb-chars="1619"><span class="idea" data-nb-ref-number="9" id="idea9" data-nb-words="272" data-nb-chars="1619">Kdykoliv člověk z&nbsp;té osamělé osady s&nbsp;malým osamělým kostelíkem, kterého jsme vzpomněli výše, když jsme mluvili o&nbsp;rozhraní, od&nbsp;něhož lze zahlédnout obě části země při Enži, severní i&nbsp;jižní současně, zamíří své kroky na&nbsp;sever, nechá za&nbsp;zády divukrásné modré zářivé Alpy a&nbsp;přitom se&nbsp;pořád trošku drží spíš na&nbsp;západ, když přejde po&nbsp;bezpočtu polí samý vršek a&nbsp;bezpočtem lesíků kraje Mühlviertel, dospěje k&nbsp;výšinám, jimiž Šumava s&nbsp;rozptýlenými lesíky a&nbsp;s&nbsp;holými vykácenými pahorky vybíhá na&nbsp;východ a&nbsp;rozlévá se&nbsp;do&nbsp;země, jako je&nbsp;Mühlviertel, s&nbsp;drobnými vršky a&nbsp;lesíky: poté co&nbsp;předtím tou hustou krásou mezi Čechami a&nbsp;Bavorskem putovala na&nbsp;jih, a&nbsp;tam kde se&nbsp;dotkla Rakouska, širým smrákavým hřbetem zahnula k&nbsp;jitřní straně. Když člověk po&nbsp;silnici dospěje k&nbsp;čáře, na&nbsp;níž se&nbsp;Rakousko a&nbsp;česká země střetávají, potkává špatná, holá pole, kdysi odňatá lesu, mezi nimi jsou vlhká luka,a&nbsp;jednotlivé málem černočerné shluky lesa, jako by&nbsp;to&nbsp;strnuly krůpěje z&nbsp;rozvichřeného proudu. Pak se&nbsp;putuje přes holý kopec, přes nejvyšší vrchol, na&nbsp;němž roste vřes, brusinky a&nbsp;jednotlivé borovice, uzlovaté od&nbsp;bouří a&nbsp;od zimy. Odtud se&nbsp;vsí, jejíž domy jsou daleko jeden od&nbsp;druhého a&nbsp;rozptýlené na&nbsp;velkém prostoru, tak jak to&nbsp;u&nbsp;vsí v&nbsp;lese bývá, schází do&nbsp;mírnějšího, teplejšího údolí, jímž zvolna k&nbsp;polední straně protéká tmavě hnědá voda Vltavy. Už&nbsp;jsme na&nbsp;jiném místě řekli, že&nbsp;od&nbsp;Frymburka, který leží na&nbsp;jednom ze&nbsp;svahů v&nbsp;tomhle údolí, voda Vltavy, poté co&nbsp;nějakou chvíli putovala otevřenou krajinou, znovu smáčí černé kořeny jedlí a&nbsp;borovic, a&nbsp;teprve poté proudí ve&nbsp;stínu Jezuitského lesa a&nbsp;Loučovic a&nbsp;poté ji&nbsp;pohlcuje soutěska Čertovy stěny.</span></p>
          <p class="chunk" data-nb-ref-number="10" data-nb-words="18" data-nb-chars="110"><span class="idea" data-nb-ref-number="10" id="idea10" data-nb-words="18" data-nb-chars="110">Na&nbsp;tomto místě, protože si&nbsp;to&nbsp;žádá účel těchto řádek, musíme u&nbsp;tohoto předmětu vyprávění prodlít poněkud déle.</span></p>
          <p class="chunk" data-nb-ref-number="11" data-nb-words="1029" data-nb-chars="6069"><span class="idea" data-nb-ref-number="11" id="idea11" data-nb-words="1029" data-nb-chars="6069">Frymburk je&nbsp;malé městečko, jehož kostel na&nbsp;svahu, kde leží ona osada, tyčí se&nbsp;malebně na&nbsp;nejzazší jeho výspě, tam kde půda ponenáhlu klesá. Kolem dokola se&nbsp;tyčí větší vrcholky. Na&nbsp;jihu a&nbsp;na jihozápadě okna městečka hledí na&nbsp;velký les, který je&nbsp;posledním hustým hřbetem, do&nbsp;něhož vybíhá Šumava a&nbsp;který ještě nepřerušenou řadou navazuje na&nbsp;celé pásmo, jež se&nbsp;táhne dál mezi oběma zeměmi. Na&nbsp;severu jsou na&nbsp;menších vršcích už&nbsp;dílem pole, dílem lesy, kdysi jeden jediný neproniknutelný les, až&nbsp;poté ještě dále na&nbsp;severu ustává pahorkatá podoba krajiny a&nbsp;s&nbsp;ní i&nbsp;německé zvyky a&nbsp;obyčeje, německé odění a&nbsp;jazyk, a&nbsp;započíná se&nbsp;rovina a&nbsp;slovanský jazyk a&nbsp;odění. Kdysi v&nbsp;pradávných dobách, kdy vodstvo germánských národů odplynulo na&nbsp;západ a&nbsp;ti, kdo jim byli v&nbsp;patách, poklidně a&nbsp;obezřetně se&nbsp;nastěhovali do&nbsp;opuštěných sídel, zbytky germánského kmene údajně uvízly v&nbsp;lese, který tenhle národ tak miloval, protože v&nbsp;něm mohl lovit a&nbsp;být sám. Ti, co&nbsp;sem došli jim v&nbsp;patách, nejspíš za&nbsp;nimi do&nbsp;lesů nepronikali, protože takové nezbytí necítili. A&nbsp;sídlí tu&nbsp;dodnes, jenomže les kolem dokola proklučili, kopce a&nbsp;údolí obnažili, že&nbsp;les ustoupil na&nbsp;nejvyšší vrcholky a&nbsp;na rozhraní obou zemí, že&nbsp;už&nbsp;neloví, nýbrž obdělávají pole a&nbsp;z&nbsp;nich se&nbsp;živí. Vltava, která smáčí zelený lem luk, jenž se&nbsp;pne vzhůru a&nbsp;tam vyjevuje bílou školu a&nbsp;kostel ve&nbsp;Frymburce, táhne se&nbsp;odtud na&nbsp;jedné straně kousek kolem polí, na&nbsp;druhé straně podél luk, až&nbsp;ji&nbsp;uvítá zprvu na&nbsp;levém břehu borový les, kolem něhož se&nbsp;prosmykne dál, pak i&nbsp;na pravém břehu, k&nbsp;němuž se&nbsp;svažuje hustý Jezuitský les oplývající smrky a&nbsp;jedlemi&nbsp;– arci na&nbsp;nejednom místě se&nbsp;skrývá titěrný šedivý lesní domeček, v&nbsp;němž ponejvíce bydlí dřevorubci. Odtud putuje Vltava až&nbsp;k&nbsp;cisterciáckému opatství ve&nbsp;Vyšším Brodě několik hodin cesty téměř nepřetržitě lesem, který na&nbsp;pravém břehu, notně hustý a&nbsp;skoro černý, téměř neustále proniká až&nbsp;k&nbsp;vodě a&nbsp;v&nbsp;první chvíli zdá se&nbsp;neprostupný a&nbsp;neschůdný; ale lovci, dřevorubci a&nbsp;pytláci dobře vědí o&nbsp;tmavých a&nbsp;osamělých lesních pěšinách, které se&nbsp;táhnou a&nbsp;rozmanitě klikatí podél svahů, dokud nedovedou poutníka na&nbsp;různá otevřená prostranství a&nbsp;k&nbsp;lidským usedlostem. Ti&nbsp;tyhle pěšiny vyhledávají a&nbsp;dávají se&nbsp;po&nbsp;nich často a&nbsp;ukáží je&nbsp;komukoliv, kdo se&nbsp;po&nbsp;nich dokáže pohybovat. Na&nbsp;levém břehu je&nbsp;krajina trochu otevřenější, tu&nbsp;a&nbsp;tam se&nbsp;objeví dokonce kousek louky, ba&nbsp;i&nbsp;nějaké to&nbsp;pole spadající sem po&nbsp;příkrých kopcích, vzpínající se&nbsp;vzhůru pod záštitou toho a&nbsp;onoho skaliska, pole, na&nbsp;němž rostou brambory anebo sytě zelený oves, a&nbsp;na nejednom místě je&nbsp;zahlédnout i&nbsp;onen titěrný domeček, takový, jaké se&nbsp;vyskytují v&nbsp;těchhle lesích, šedivý, nízký, leckdy s&nbsp;příkrou střechou, ponejvíce však se&nbsp;střechou plochou, namísto šindelů s&nbsp;prkny, zatíženými velkými šedivými kameny. Téměř na&nbsp;každém z&nbsp;těchhle domečků zasvítí kus zdi omítnuté sněhovou bělí; všechno ostatní je&nbsp;ze&nbsp;dřeva. Ta&nbsp;zeď neobjímá obytnou jizbu, ne, její okna vyhlédají z&nbsp;nádherného hnědého dřeva, zeď stojí ponejvíce tam, kde je&nbsp;kuchyň, nebo všude tam, kde se&nbsp;rozdělává oheň, a&nbsp;povětšině hodně velký oheň, ježto zimy tu&nbsp;bývají drsné, a&nbsp;dřeva se&nbsp;tu&nbsp;najde habaděj. Jedním z&nbsp;nejznamenitějších ohnišť, na&nbsp;němž se&nbsp;občas i&nbsp;vaří, je&nbsp;krb, to&nbsp;jest ohrazené topeniště v&nbsp;obytné místnosti, je&nbsp;zbudované u&nbsp;kamenné zdi, o&nbsp;které se&nbsp;mluvilo výše, odvod kouře má&nbsp;v&nbsp;kuchyni a&nbsp;je překryto omítnutou klenbou, podobnou obezdění pece. Účel tohoto krbu spočívá v&nbsp;tom, že&nbsp;když se&nbsp;stmívá, a&nbsp;zejména za&nbsp;dlouhých zimních večerů, zažehne se&nbsp;v&nbsp;něm smolou prosycené loučové dříví, které téměř vždy pochází ze&nbsp;smolovatého pařezu poražené borovice, a&nbsp;tak se&nbsp;osvětlí celý prostor obytné jizby, která je&nbsp;ponejvíce jizbou společnou, přebývá v&nbsp;ní totiž jak pán domu, tak i&nbsp;čeleď, má-li jakou, protože noclehárnou pro čeleď je&nbsp;obvykle podlaha anebo stáj nebo stodola, zřídkakdy komora, jelikož do&nbsp;té&nbsp;se&nbsp;ukládá šatstvo, nádobí a&nbsp;podobné věci, takové, které majitel považuje za&nbsp;své lepší. Často krb bývá hned vedle dveří do&nbsp;místnosti, a&nbsp;pak obvykle mívá do&nbsp;zadní stěny vsazenou skleněnou tabulku, jíž světlo proniká i&nbsp;do předsíně, tak aby i&nbsp;ta byla trochu osvětlena a&nbsp;aby člověk, který vchází, do&nbsp;něčeho nevrazil. Za&nbsp;dlouhých zimních večerů anebo i&nbsp;jindy, třeba v&nbsp;pozdním podzimu, kdy je&nbsp;venku už&nbsp;tma, vlhko a&nbsp;mlhavo, pospolité posezení poblíž krbu je&nbsp;pro obyvatele onoho kraje čímsi navýsost důvěrným a&nbsp;blaživě příjemným. To&nbsp;se&nbsp;pak obírají nějakou nevýznamnou prací, která se&nbsp;hodí právě k&nbsp;takovým chvílím, ženská část se&nbsp;obírá ponejvíce předením, mužská pak vyspravováním řemínků na&nbsp;cepu, štípáním třísek nebo se&nbsp;také neobírá ničím, než že&nbsp;si&nbsp;narovnává dýmku, nacpává ji&nbsp;a&nbsp;zapaluje. Nezřídka je&nbsp;to&nbsp;i&nbsp;čas, kdy se&nbsp;vyprávějí příběhy a&nbsp;události, které se&nbsp;staly, buď to&nbsp;jsou výmysly, které žijí v&nbsp;ústním podání, jejichž autora nikdo nezná a&nbsp;o&nbsp;nichž si&nbsp;lidé myslí, že&nbsp;jsou pravdivé, anebo je&nbsp;to&nbsp;docela i&nbsp;příhoda, která se&nbsp;stala dědečkovi, nebo pradědečkovi, anebo někomu jinému, anebo nějakému zajímavému člověku, který tu&nbsp;byl znám celý čas, buď pro své skutky, které vykonal, anebo pro nejednu událost, kterou zažil. Pak postavy lidí, které sedí kolem ohně, vrhají dlouhé stíny do&nbsp;prostoru, který ještě v&nbsp;jizbě je, a&nbsp;za rohem té&nbsp;velké zelené pece je&nbsp;docela tma, pokud třeba na&nbsp;některé spáře neopadala hlína, která ji&nbsp;zacelovala, a&nbsp;škvírou nevyzařuje tmavě rudá zář ohně ze&nbsp;žhnoucích polen a&nbsp;nepíše na&nbsp;stěnu světelnou čáru. Když pak nastane chvíle, kdy se&nbsp;má&nbsp;jít spát, jeden nebo druhý ještě trochu otálí, dokud se&nbsp;buď ještě něco nevypráví, anebo dojem z&nbsp;toho, co&nbsp;se&nbsp;už&nbsp;vyprávělo, poněkud neopadne. Pak se&nbsp;rozejdou. Pokud domy nejsou od&nbsp;sebe až&nbsp;příliš daleko, chodí se&nbsp;právě na&nbsp;takové večery, co&nbsp;se&nbsp;odbývají tu&nbsp;v&nbsp;jednom, tu&nbsp;zas v&nbsp;jiném domě; a&nbsp;protože ženská část si&nbsp;bere s&nbsp;sebou spřádací náčiní, říká se&nbsp;jim přástkové výpravy. Že&nbsp;se&nbsp;na&nbsp;takových setkáních vyskytují i&nbsp;mladíci a&nbsp;mají tu&nbsp;občas své místo i&nbsp;žerty a&nbsp;kratochvíle, rozumí se&nbsp;samo sebou. V&nbsp;domcích rozsetých po&nbsp;kraji, o&nbsp;nichž tu&nbsp;mluvíme, mohou se&nbsp;takové přástkové výpravy odbývat zřídkakdy, protože domky jsou od&nbsp;sebe příliš daleko, a&nbsp;večery tu&nbsp;někdy asi bývají hodně osamělé. Dopoledne krb často, jak jsme už&nbsp;říkali, slouží k&nbsp;vaření.</span></p>
          <p class="chunk" data-nb-ref-number="12" data-nb-words="789" data-nb-chars="4488"><span class="idea" data-nb-ref-number="12" id="idea12" data-nb-words="789" data-nb-chars="4488">Dál po&nbsp;svahu dolů, až&nbsp;u&nbsp;vody, tam kde zalesněné vrchy po&nbsp;obou březích jsou vyšší a&nbsp;vyšší a&nbsp;spadají k&nbsp;řečišti také příkřeji a&nbsp;příkřeji, údolí se&nbsp;nicméně zase poněkud rozšiřuje, a&nbsp;dokonce skupina domků, jak jsme je&nbsp;tu&nbsp;předtím líčili, je&nbsp;tu&nbsp;těsně pohromadě. Hory v&nbsp;kraji se&nbsp;jmenují Loučovické a&nbsp;i o&nbsp;té skupině domků, co&nbsp;tu&nbsp;stojí, se&nbsp;mluví jako o&nbsp;„Loučovicích“. Jednomu z&nbsp;domků, který je&nbsp;skoro hezčí a&nbsp;větší než ostatní, říká se&nbsp;„u rychtáře v&nbsp;Loučovicích“, buď proto, že&nbsp;jeho majitelé odpradávna, tak jako je&nbsp;tu&nbsp;obvyklé, bývali rychtáři, anebo proto, že&nbsp;jeden z&nbsp;majitelů kdysi rychtářem byl a&nbsp;ten název se&nbsp;zachoval dodnes. Rychtářův dům je&nbsp;dokonce něčím jako hostincem, leckdy sem zajdou a&nbsp;něco málo pojedí dřevorubci nebo lovci, příležitostně i&nbsp;dodaleka rozsetí obyvatelé v&nbsp;kraji, ti&nbsp;jsou většinou z&nbsp;druhé strany hor. Protože celým údolím na&nbsp;loučovické straně vede úzká pěší stezka, docela se&nbsp;tu&nbsp;a&nbsp;tam i&nbsp;stává, že&nbsp;se&nbsp;tu&nbsp;zastaví osamocený poutník, který se&nbsp;sem vypravil, aby si&nbsp;prohlédl přírodu, anebo kterého do&nbsp;těchhle temných lesů pudí nějaké vnitřní nutkání, a&nbsp;požádá o&nbsp;občerstvení. Za&nbsp;těmito domy hory dost příkře spadají dolů, halí se&nbsp;do&nbsp;všelijakých listnatých křovisek, zejména břízek, mezi něž se&nbsp;mísí jehličnaté lesíky, a&nbsp;už odhalují vykukující z&nbsp;nich vlídné skalisko; to&nbsp;se&nbsp;čím dál níže objevuje stále častěji, ba&nbsp;posléze docela převládne. Okna těchto domů hledí přes vodu na&nbsp;hustý, nadmíru svěží, nadmíru hluboký jehličnatý les, který se&nbsp;v&nbsp;mírném stoupání doširoka prostírá po&nbsp;kopcích. Tak jak to&nbsp;povětšině bývá, tam, kde země se&nbsp;z&nbsp;obou stran tlačí na&nbsp;úzké řečiště, že&nbsp;v&nbsp;něm leží hroudy země a&nbsp;kameny a&nbsp;ty zadržují vodu, a&nbsp;že úzký prostor řečiště nutí vodu i&nbsp;proudit rychleji, tak je&nbsp;to&nbsp;i&nbsp;tady: Vltava, ač&nbsp;jinak proudí tak zvolna, že&nbsp;u&nbsp;Horní Plané, u&nbsp;Dolní Vltavice, u&nbsp;Frymburka si&nbsp;často hoví v&nbsp;lukách jako lenivý třpytivý had, tady zapírá svou povahu a&nbsp;založení a&nbsp;šplíchá a&nbsp;šumí, málem jako nějaký čilý proud v&nbsp;rakouské krajině někde v&nbsp;Alpách, tam na&nbsp;druhé straně. Jsou to&nbsp;prazvláštní světelné hrátky, když tady člověk takhle dopoledne stojí a&nbsp;slunce nad horami sem nahlíží, jak se&nbsp;ta&nbsp;oslepivá tříšť, pak to&nbsp;světle hnědé zlato tam, kde se&nbsp;proud valí, a&nbsp;hluboká čerň tam, kde se&nbsp;zrovna ztišil, navzájem mísí, a&nbsp;všechno to&nbsp;nepřestajně chvátá a&nbsp;žene se&nbsp;dál. Ale daleko opravdovější a&nbsp;krásnější se&nbsp;to&nbsp;všechno jeví pak až&nbsp;doleji od&nbsp;Loučovic, kde se&nbsp;tyčí družina skalisek, stromů je&nbsp;stále méně a&nbsp;menších a&nbsp;menších, množí se&nbsp;kamení, a&nbsp;to posléze nemírnou hojností krajině vévodí. Všude kolem se&nbsp;válejí rozbité, napadrť roztříštěné kameny, vzhůru se&nbsp;tyčí mohutná skalní hmota a&nbsp;svou šedou hruď vzpíná z&nbsp;té říše zkázy všude kolem dokola, strmí tu&nbsp;jednotlivé kmeny z&nbsp;proklestěného lesa a&nbsp;mezi nimi sem doléhá nevýslovný hukot. Koryto je&nbsp;hodně zúžené, Vltava se&nbsp;musí prodírat přes tisíce kamenů, připlavuje kmeny stromů, vkliňuje je&nbsp;do&nbsp;skal, vztyčuje, vplétá do&nbsp;sebe, a&nbsp;musí se&nbsp;prosmyknout dál, musí uhnout i&nbsp;mohutné šedé hmotě skalisek, musí je&nbsp;obeplout a&nbsp;šumí a&nbsp;sténá jako živá bytost, která se&nbsp;ze&nbsp;všech sil snaží vymknout úzkostné, nebezpečné situaci. Lidé tomuhle místu říkají Čertova stěna a&nbsp;obchází je&nbsp;pověst, že&nbsp;ďábel, kterému nebylo vhod, že&nbsp;se&nbsp;ve&nbsp;Vyšším Brodě buduje opatství a&nbsp;on bude v&nbsp;nebezpečí, že&nbsp;přijde o&nbsp;hodně duší, které tu&nbsp;dojdou povznesení, pojal záměr, že&nbsp;zbožné otce, kteří tu&nbsp;sídlí, utopí ve&nbsp;vltavské vodě. K&nbsp;tomu cíli si&nbsp;zvolil noc, v&nbsp;níž všechny kameny, které jsou v&nbsp;okolí, hodlal snést na&nbsp;to&nbsp;jediné místo a&nbsp;zbudovat stěnu, tak aby se&nbsp;voda v&nbsp;té horské úžině naměstnala a&nbsp;on by&nbsp;pak vráz otevřel propust a&nbsp;to jezero pustil na&nbsp;tu&nbsp;posvátnou budovu. Ale vzal si&nbsp;na&nbsp;to&nbsp;příliš mnoho drobných kamenů, co&nbsp;ležely všude kolem po&nbsp;kopcích, a&nbsp;musel za&nbsp;nimi příliš často, a&nbsp;toho se&nbsp;mohl vyvarovat, kdyby byl bral ty&nbsp;velké, vrostlé do&nbsp;země. A&nbsp;tak, když tak horlivě nosil a&nbsp;nosil, najednou zakokrhal kohout, v&nbsp;povětří se&nbsp;zjevily bledé ranní červánky a&nbsp;andělé v&nbsp;nebi započali ranní modlitby. Teď musel pryč, nechat věci tak, jak jsou. Ještě dnes se&nbsp;na&nbsp;věčnou památku ukazuje to&nbsp;prostranství a&nbsp;je zřetelně vidět, jak nebyl s&nbsp;to dokončit své dílo, jak tu&nbsp;jen bez ladu a&nbsp;skladu leží trosky. Proto je&nbsp;v&nbsp;celém kraji na&nbsp;zemi tak málo kamení a&nbsp;na některých skaliscích, která leží při úpatí Čertovy stěny, ještě je&nbsp;možno vzdor dešti a&nbsp;větru, který ji&nbsp;od&nbsp;té&nbsp;doby omývá a&nbsp;ofukuje, rozeznat podkovu, která se&nbsp;vetkla do&nbsp;tvrdého kamení a&nbsp;tam zůstala. Otcové vysvětili to&nbsp;místo, ba&nbsp;celou vltavskou končinu, aby se&nbsp;další noc ďábel nemohl prohánět dál a&nbsp;vůbec už&nbsp;si&nbsp;s&nbsp;ničím takovým na&nbsp;nikoho nepřišel.</span></p>
          <p class="chunk" data-nb-ref-number="13" data-nb-words="121" data-nb-chars="712"><span class="idea" data-nb-ref-number="13" id="idea13" data-nb-words="121" data-nb-chars="712">Odtud Vltava za&nbsp;soutěskou Čertovy stěny proudí mezi rozličnými stromy a&nbsp;keři, to&nbsp;však netrvá příliš dlouho, ta&nbsp;divočina najednou přestane, jako když utne, voda proudí do&nbsp;projasněného kraje a&nbsp;konejšivě a&nbsp;pouze menšími, ne&nbsp;tak perlivými vlnkami se&nbsp;valí kolem lesního kláštera ve&nbsp;Vyšším Brodě. Pak teče ke&nbsp;starému, kdysi významnému městu Rožmberku a&nbsp;nedaleko od&nbsp;něho se&nbsp;řečiště Vltavy, které doposud mířilo k&nbsp;jitřní straně, stáčí a&nbsp;řeka proudí k&nbsp;půlnoční straně do&nbsp;širých krajin, posléze musí, ačkoliv je&nbsp;tu&nbsp;ona větší, přijít o&nbsp;jméno, blíží se&nbsp;další prostory, valí se&nbsp;jimi se&nbsp;sestrou v&nbsp;širém toku a&nbsp;možná už&nbsp;zapomněla na&nbsp;všechno, co&nbsp;se&nbsp;událo a&nbsp;odehrálo v&nbsp;dalekém lese, v&nbsp;prvopočátcích jejího běhu a&nbsp;za jejího mládí.</span></p>
          <p class="chunk" data-nb-ref-number="14" data-nb-words="32" data-nb-chars="188"><span class="idea" data-nb-ref-number="14" id="idea14" data-nb-words="32" data-nb-chars="188">Prodleli jsme našimi slovy proto tak dlouho v&nbsp;loučovickém kraji a&nbsp;u&nbsp;Čertovy stěny, jelikož je&nbsp;to&nbsp;končina, kde jsme poznali lesního poutníka a&nbsp;kde on&nbsp;sám dlouho žil mezi zdejšími obyvateli.</span></p>
          <p class="chunk" data-nb-ref-number="15" data-nb-words="1272" data-nb-chars="7274"><span class="idea" data-nb-ref-number="15" id="idea15" data-nb-words="1272" data-nb-chars="7274">Nevědělo se, odkud připutoval, lidé, kteří byli zvyklí na&nbsp;jeho povahu a&nbsp;jeho způsoby, si&nbsp;tuhle otázku už&nbsp;nekladli, brali jej jako člověka, který tu&nbsp;prostě je. Nějakou dobu žil v&nbsp;městečku Vyšší Brod, a&nbsp;když jsme ho&nbsp;vídali a&nbsp;leckdy s&nbsp;ním i&nbsp;byli, nespatřovali jsme v&nbsp;něm nikoho jiného, než koho chlapci a&nbsp;mladíci spatřují ve&nbsp;starcích, kteří žijí v&nbsp;jejich okolí. Oni se&nbsp;vyskytují ve&nbsp;světě, který je&nbsp;nadmíru radostný a&nbsp;hezký, který jako kdyby tu&nbsp;byl pouze pro ně, ještě se&nbsp;vlastně ani nesetkali s&nbsp;pojmem stárnutí, starci se&nbsp;kolem nich prostě naskýtají tak, jako existují v&nbsp;jejich okolí buky a&nbsp;smrky, ty&nbsp;jednoduše stojí tam a&nbsp;tam, tak jako tu&nbsp;je&nbsp;věž, která vyčnívá z&nbsp;kostela. Poutník byl někdo, kdo kdysi bydlel ve&nbsp;Vyšším Brodě a&nbsp;teď žije v&nbsp;malém domku mezi Kobylnicí a&nbsp;Lipnem, tam, kde hory tak hezky scházejí dolů k&nbsp;lesu, v&nbsp;domku, který patří Hannsi Simmibauerovi, co&nbsp;má&nbsp;zvláště malinkou ženušku a&nbsp;nemá žádné děti. My&nbsp;chlapci bychom se&nbsp;na&nbsp;něj možná dívali tak, jako jsme se&nbsp;dívali na&nbsp;pastevce Filipa, na&nbsp;pohodného Adama, který bydlel v&nbsp;tom mrňavém domku, co&nbsp;stojí nad vyšebrodským klášterem ve&nbsp;Struhách nad Vltavou, na&nbsp;houbaře Konráda a&nbsp;na toho pěstitele bezu, co&nbsp;věčně seděl na&nbsp;slunci, na&nbsp;samé muže, kteří, kam naše vzpomínky sahají, byli vždycky staří: kdyby nebyl měl cosi, co&nbsp;přitahovalo naši pozornost a&nbsp;co nás k&nbsp;němu vábilo víc, než co&nbsp;jindy vábí mladé chlapce ke&nbsp;starým mužským. Měl totiž v&nbsp;komoře všelijaké nadmíru rozmanité motýly. Nosil si&nbsp;je&nbsp;z&nbsp;celého kraje domů, anebo choval kroužkovité larvy, tu&nbsp;hladké, tu&nbsp;s&nbsp;chloupky anebo s&nbsp;ostny, které člověk občas zahlédne, jak se&nbsp;plazí po&nbsp;cestě nebo v&nbsp;trávě, a&nbsp;z&nbsp;nich se&nbsp;mu&nbsp;rovněž líhli motýli. Měl hodně prkének a&nbsp;na ně&nbsp;motýly napichoval špendlíky, rozprostřel jim křídla, a&nbsp;ta už&nbsp;tak zůstala. Jednou jsme ho&nbsp;zastihli, jak maluje takového motýla. Měl ho&nbsp;nabodnutého před sebou na&nbsp;archu bílého papíru a&nbsp;na dalším papíru ho&nbsp;pak v&nbsp;barvách zpodoboval. Ale toho později zase nechal. Uchovával motýly v&nbsp;několika krabicích, byli špendlíky přibodnuti ke&nbsp;dnu, a&nbsp;krabice měl stát pod stolem v&nbsp;jednom koutě v&nbsp;komoře. Tu&nbsp;a&nbsp;tam jsme to&nbsp;všechno uviděli, a&nbsp;to jsme pak shledávali, jak se&nbsp;motýli mohou od&nbsp;sebe lišit a&nbsp;jak podivuhodní mohou být. Když je&nbsp;člověk dítě, zná zprvu motýly bílé, protože ti&nbsp;létají všude kolem, jsou jich tu&nbsp;spousty a&nbsp;po dešti nebo za&nbsp;rosy těžce visí z&nbsp;listu a&nbsp;dají se&nbsp;vzít do&nbsp;ruky. Pak člověk poznává ty&nbsp;barevné, ti&nbsp;jsou mnohem vzácnější&nbsp;– v&nbsp;našich končinách se&nbsp;jim říká zlatí&nbsp;– a&nbsp;ty má&nbsp;člověk všechny za&nbsp;tytéž, proto jsme také neznali žádné další členění, jen to&nbsp;na&nbsp;bílé a&nbsp;na zlaté. Děti a&nbsp;hodně venkovanů dává v&nbsp;tomhle kraji motýlům hezké jméno „blaženky“, a&nbsp;tak jsme mluvívali pouze o&nbsp;bílých a&nbsp;o&nbsp;zlatých blaženkách. Těmi se&nbsp;ovšem mysleli pouze skuteční motýli, anebo poletavci za&nbsp;dne; poletavcům za&nbsp;soumraku anebo za&nbsp;noci, kterých jsme se&nbsp;spíš obávali, zejména pokud měli tlustá těla a&nbsp;široké osrstěné šíje, těm jsme říkali „kouzelnice“ a&nbsp;mezi motýly jsme je&nbsp;vůbec neřadili, nýbrž jsme je&nbsp;měli za&nbsp;jakési odpudivé mouchovité živočichy. Tady jsme teď viděli, že&nbsp;neexistuje pouze jeden druh zlatých blaženek, nýbrž hodně rozličných, a&nbsp;že některé jsou ještě zlatější než jiné, zejména než ty, které jsme doposud považovali za&nbsp;ty&nbsp;nejzlatější; které on&nbsp;však prohlašoval za&nbsp;obyčejné, jaké poletují všude, těm říkal „velká a&nbsp;malá liška“. Také jsme viděli ke&nbsp;svému úžasu, že&nbsp;kouzelnice nepatří pouze mezi motýly, nýbrž také že&nbsp;křídla, která jinak, když jsme se&nbsp;na&nbsp;ně&nbsp;dívali, ochable svěšená dozadu vláčely na&nbsp;tlustém těle a&nbsp;na ohyzdných chlupatých nožičkách, dovedou velice krásně rozestřít, že&nbsp;se&nbsp;tu&nbsp;ukazují motýli zcela noví, že&nbsp;jsou hodně velcí, a&nbsp;že i&nbsp;když nejsou zrovna zlatí, přesto září krásnými barvami, a&nbsp;že často mají nádherné šaty jako nějaké královské pláště. Byli někteří, kteří ke&nbsp;smutným šedivým svrchním křídlům měli vůbec se&nbsp;k&nbsp;nim nehodící třpytivá ohnivá spodní křídla a&nbsp;uprostřed mezi nimi pás jako ozdobu na&nbsp;chrámovém rouchu&nbsp;– jiní měli na&nbsp;šedivých porůznu pomalovaných křídlech velké prstenci olemované oči&nbsp;– a&nbsp;jiní měli zas černé, zelené, purpurově rudé čáry. Z&nbsp;krku se&nbsp;silným ochlupením, který byl u&nbsp;některých načepýřený jako u&nbsp;sovy, u&nbsp;jiných zas hrotitý jako u&nbsp;ptáka, vyčníval dlouhý svinutý sosák a&nbsp;dolů se&nbsp;natahovaly silné kosmaté nohy. Všechno jsme si&nbsp;prohlíželi, ukazoval nám to&nbsp;rád a&nbsp;nechával krabice otevřené, abychom se&nbsp;mohli na&nbsp;to&nbsp;všechno pořádně dívat.&nbsp;– Jak jsme už&nbsp;říkali, bydlel v&nbsp;komoře u&nbsp;Simmibauera, ale Simmibauer nebyl žádný bauer, tedy sedlák, jak by&nbsp;jméno vnukalo&nbsp;– tím byl možná jeho otec nebo děd anebo praděd&nbsp;– byl dřevorubec, příležitostně, pokud byla poptávka, provozoval uhlířství, a&nbsp;kdykoliv po&nbsp;Vltavě plula polena, býval dole u&nbsp;Čertovy stěny s&nbsp;bidlem a&nbsp;pomáhal je&nbsp;postrkovat, nehodící se&nbsp;házet zpátky, ta, co&nbsp;se&nbsp;ochomýtala, sunout do&nbsp;proudu a&nbsp;ta, co&nbsp;se&nbsp;zasekla a&nbsp;zaklínila, uvolňovat. Malinká ženuška byla pořád doma, hospodařila, anebo se&nbsp;činila na&nbsp;poli se&nbsp;zelím a&nbsp;s&nbsp;bramborami tak, jak bylo třeba. Komora, v&nbsp;níž staroch bydlel, měla pouze jedno okno, tam kde byl stůl, vzadu stála postel, pokrytá bílým plátnem, pak tu&nbsp;byla truhla a&nbsp;jedna židle, a&nbsp;podlaha se&nbsp;čas od&nbsp;času drhla vodou a&nbsp;pískem. Staroch měl hodně bílých vlasů, ruměný, přátelský obličej, a&nbsp;neustále nosil na&nbsp;hlavě široký klobouk, jaký se&nbsp;už&nbsp;dnes příliš nevidí, pokud pomineme pastevce Filipa, který měl také takový. Kožené kalhoty, které nosil, takové, jaké byly v&nbsp;kraji obvyklé, byly určitě jeho jediné; měl totiž na&nbsp;sobě pořád jen tytéž, a&nbsp;v&nbsp;deštích a&nbsp;na slunci už&nbsp;pozbyly své měkkosti a&nbsp;barvy, takže místy už&nbsp;byly neohebné a&nbsp;šedivé. Lidé mu&nbsp;měli za&nbsp;zlé, že&nbsp;chytá motýly a&nbsp;nosí si&nbsp;je&nbsp;domů, ačkoliv právě to&nbsp;nás chlapce na&nbsp;něm zvlášť lákalo, a&nbsp;vysmívali se&nbsp;mu&nbsp;pro to, jelikož nechápali, nač to&nbsp;všechno je; ale protože byl jinak nenápadný a&nbsp;mírný, nechávali ho&nbsp;na&nbsp;pokoji a&nbsp;zvykli si&nbsp;na&nbsp;to. Také hodně často sedával dole v&nbsp;Petrově mlýně, který není daleko od&nbsp;Mörixova statku, a&nbsp;když seděl už&nbsp;hodně dlouho na&nbsp;kameni, který je&nbsp;pod zastřešeným vstupem do&nbsp;mlýna, vstal posléze a&nbsp;dal se&nbsp;přes kopec zpátky do&nbsp;Simmibauerova domku. Sedával také rád u&nbsp;pily, co&nbsp;stála poblíž jezu ztesaného z&nbsp;trámů, přes který blyštivě spadala voda. Válela se&nbsp;tam spousta všeličehos, hlavně trámy, prkna, kusy dřeva, také tyče, a&nbsp;konečně i&nbsp;klestí a&nbsp;vyprahlá tráva, co&nbsp;sem kdysi připlavila voda. Tady rád sedával na&nbsp;kusu dřeva a&nbsp;díval se, jak se&nbsp;řine voda a&nbsp;jak se&nbsp;blyští. Ale rádi jej vídali nejenom v&nbsp;Petrově mlýně, ale i&nbsp;v&nbsp;dalších domech v&nbsp;okolí. Nebyl jediný, do&nbsp;něhož by&nbsp;byl už&nbsp;nejméně jednou nezašel. Především však, pokud pomineme Mörixův statek, do&nbsp;kterého rovněž rád chodil, nejčastěji zavítával do&nbsp;dřevěných domků, které stojí v&nbsp;údolí protékaném Vltavou, jak jsme je&nbsp;vylíčili už&nbsp;předtím, nad Loučovicemi, anebo i&nbsp;v&nbsp;samotných Loučovicích, nebo i&nbsp;až na&nbsp;druhé straně za&nbsp;Vltavou v&nbsp;Nových Chalupách, tam, kde je&nbsp;v&nbsp;Jezuitském lese holá pláň. A&nbsp;někdy prošel celým údolím, a&nbsp;pokud jej přepadla noc, zůstal v&nbsp;jednom z&nbsp;domků, rádi si&nbsp;ho&nbsp;tam nechali. Byl-li v&nbsp;poledne ještě tu, pojedl s&nbsp;lidmi, tak jak je&nbsp;to&nbsp;v&nbsp;kraji běžný mrav, že&nbsp;lidé, když člověk přijde náhodou ve&nbsp;chvíli, kdy zrovna jedí, řeknou: „Pojďte dál a&nbsp;pojezte s&nbsp;námi.“ Nikdy za&nbsp;jídlo nic neplatil; pokud si&nbsp;ovšem dal svůj ždibec v&nbsp;hostinci v&nbsp;Loučovicích, platil ze&nbsp;své hotovosti, tak jako týden co&nbsp;týden platil za&nbsp;byt a&nbsp;za to, co&nbsp;mu&nbsp;malinká ženuška uvařila, když byl doma.</span></p>
          <p class="chunk" data-nb-ref-number="16" data-nb-words="96" data-nb-chars="492"><span class="idea" data-nb-ref-number="16" id="idea16" data-nb-words="96" data-nb-chars="492">Krom toho, že&nbsp;se&nbsp;rád procházel po&nbsp;okolí, zřejmě miloval i&nbsp;výpravy do&nbsp;lesa. Často se&nbsp;do&nbsp;něho vydával, a&nbsp;to se&nbsp;pak toulával mezi břízami a&nbsp;mezi lískovými keři nad Loučovicemi, anebo v&nbsp;borových lesích, kterých je&nbsp;tu&nbsp;hojně&nbsp;– ba&nbsp;zašel rád i&nbsp;do vysokého hustého rozlehlého lesa, co&nbsp;leží na&nbsp;druhé straně řeky a&nbsp;o&nbsp;němž jsme tu&nbsp;už&nbsp;říkali, že&nbsp;jsou v&nbsp;něm povýtce jen dřevorubecké a&nbsp;lovecké stezky. Lidé mu&nbsp;přišli i&nbsp;na to, že&nbsp;si&nbsp;z&nbsp;lesa nosí domů rozmanitý mech, pěkně si&nbsp;ho&nbsp;vždy rozloží a&nbsp;prohlíží si&nbsp;ho.</span></p>
          <p class="chunk" data-nb-ref-number="17" data-nb-words="553" data-nb-chars="3149"><span class="idea" data-nb-ref-number="17" id="idea17" data-nb-words="553" data-nb-chars="3149">Nejspíš díky této vlastnosti s&nbsp;oblibou se&nbsp;toulat po&nbsp;lesích, vlastnosti, která se&nbsp;krátce poté, co&nbsp;přijel, projevila jako jeho nejvýraznější a&nbsp;nejnápadnější&nbsp;– obyvatelé tohohle kraje, kteří důvěrně znali ten neustálý výhled na&nbsp;lesy prostírající se&nbsp;kolem dokola, a&nbsp;které tedy už&nbsp;jejich krása nedojímala, ledaže se&nbsp;ocitli v&nbsp;zemích, kde lesy nejsou, tam je&nbsp;pak popadl nevýslovný stesk po&nbsp;vlasti, totiž nikdy do&nbsp;lesa nezajdou, jedině tehdy, když se&nbsp;rozděluje a&nbsp;vydává dříví, když ho&nbsp;štípou a&nbsp;vozí domů, když jdou na&nbsp;houby nebo na&nbsp;jahody, maliny nebo borůvky anebo sbírají troud, a&nbsp;konečně když jeden nebo druhý jsou milovníci lovu a&nbsp;myslivci je&nbsp;na&nbsp;podzim pozvou, aby šli s&nbsp;nimi&nbsp;–, možná proto se&nbsp;mu&nbsp;dostalo pojmenování „lesní poutník“; tak mu&nbsp;ruče říkali hned od&nbsp;počátku. O&nbsp;pouhých procházkách se&nbsp;vesměs v&nbsp;tomhle kraji příliš nemluví, protože hodně lidí tu&nbsp;téměř vždy vyřizuje své záležitosti pod širým nebem za&nbsp;hojného pohybu, večer, když nad jejich temnými lesy žhne rudá anebo zlatě žlutá obloha a&nbsp;oni jdou domů, a&nbsp;proto nějaké procházení chápou nejspíš jen u&nbsp;faráře a&nbsp;u&nbsp;jiných pánů, ne&nbsp;však u&nbsp;někoho, kdo je&nbsp;oblečen jako oni. Že&nbsp;mu&nbsp;říkají „lesní poutník“, o&nbsp;tom asi stěží něco věděl; protože zpočátku mu&nbsp;v&nbsp;rozhovoru říkali jen „Vy“, tak jak je&nbsp;to&nbsp;tu&nbsp;zvykem, později, kdy s&nbsp;ním byli už&nbsp;důvěrnější, používali jeho křestní jméno Georg, tak jak to&nbsp;je&nbsp;rovněž zvykem. To&nbsp;křestní jméno pak používali i&nbsp;v&nbsp;rozhovoru mezi sebou, jen mu&nbsp;kupodivu vždy říkali „Simmigeorg“, což souviselo s&nbsp;tím, že&nbsp;bydlel u&nbsp;Simmibauerů, a&nbsp;s&nbsp;tím, že&nbsp;venkovanům je&nbsp;vlastní říkat tomu a&nbsp;onomu podle jeho nejkonkrétnějších a&nbsp;nejhmatatelnějších znaků. Ale přízvisko „lesní poutník“ se&nbsp;úplně už&nbsp;nikdy nevytratilo, protože člověk uzavřený a&nbsp;osamělý neodlučně lpí na&nbsp;všem, co&nbsp;jednou přijal za&nbsp;své, tak jako kořeny velkých jedlí na&nbsp;půdě svých kopců, tak jako řinoucí se&nbsp;bystřiny, které vklíněny do&nbsp;údolí musí proudit dál a&nbsp;dál, kdežto řeka v&nbsp;nížině často mění svůj tok, a&nbsp;tak jako mlhy, které často celý den spřádají závoj kolem hrotů hor a&nbsp;malují na&nbsp;něj hru světel a&nbsp;stínů, kdežto dole v&nbsp;rovině je&nbsp;jenom prostý vyprahlý horký den. Lesní poutník mu&nbsp;říkali především všichni ti, kdo bydleli od&nbsp;něho dál, kdo ho&nbsp;vídali jen zřídka nebo vůbec ne&nbsp;a&nbsp;k&nbsp;nimž pouze tu&nbsp;a&nbsp;tam dolehlo cosi o&nbsp;něm a&nbsp;jeho přezdívka. Tak jak to&nbsp;bývá, představovali si&nbsp;pod tím pojmenováním něco docela jiného než nějakého bezvýznamného člověka, který se&nbsp;v&nbsp;ničem nelišil od&nbsp;mužů jeho věku v&nbsp;celém širém okolí&nbsp;– tak jako jsme i&nbsp;my mladí lidé ve&nbsp;škole smýšleli o&nbsp;něm docela jinak, než jsme ho&nbsp;poznali, když jsme příležitostně zavítali k&nbsp;němu o&nbsp;prázdninách, a&nbsp;drali se&nbsp;za&nbsp;ním, ať&nbsp;nám ukáže své věci. Bylo nám nápadné jen to, že&nbsp;nemluví tak docela jazykem, který byl v&nbsp;tom kraji obvyklý, že&nbsp;se&nbsp;v&nbsp;jeho řeči ozývají zvuky cizí; ale když jsme pak byli v&nbsp;latinské škole, kam chodilo tolik spolužáků ze&nbsp;všech možných koutů země, a&nbsp;ti naším jazykem mluvili hodně rozličně, cepovali se&nbsp;navzájem a&nbsp;pošklebovali se&nbsp;sobě navzájem nad nejedním svérázem toho druhého, pojali jsme nedůvěru k&nbsp;řeči, jakou jsme sami mluvili, a&nbsp;už jsme neměli tomu starému člověku za&nbsp;zlé, když nejedno slovo říkal jinak, než to&nbsp;dělali lidé, co&nbsp;žili kolem něho.</span></p>
          <p class="chunk" data-nb-ref-number="18" data-nb-words="56" data-nb-chars="341"><span class="idea" data-nb-ref-number="18" id="idea18" data-nb-words="56" data-nb-chars="341">Řekli jsme už&nbsp;tady, že&nbsp;často byl vidět s&nbsp;jedním chlapcem, který byl bosý a&nbsp;bez pokrývky hlavy a&nbsp;na sobě měl chatrný oděv. Kdo měl někdy častěji příležitost vidět chlapce od&nbsp;starého španělského malíře Murilla, který je&nbsp;tak krásně maloval, ten si&nbsp;dokáže učinit přibližnou představu o&nbsp;klučinovi, který byl se&nbsp;starochem vskutku téměř nerozlučný.</span></p>
          <p class="chunk" data-nb-ref-number="19" data-nb-words="4" data-nb-chars="20"><span class="idea" data-nb-ref-number="19" id="idea19" data-nb-words="4" data-nb-chars="20">Došlo k&nbsp;tomu takhle.</span></p>
          <p class="chunk" data-nb-ref-number="20" data-nb-words="715" data-nb-chars="4187"><span class="idea" data-nb-ref-number="20" id="idea20" data-nb-words="715" data-nb-chars="4187">V&nbsp;celém kraji oněch lesů na&nbsp;různých místech jsou rozesety malé, ponejvíce dřevěné, zhusta i&nbsp;zděné, někdy zchátralé, někdy však i&nbsp;velmi čisté domky, podle toho, kdo je&nbsp;obývá, říká se&nbsp;jim hájenky a&nbsp;obývá je&nbsp;hajný, to&nbsp;jest člověk, který má&nbsp;takový nebo onaký dohled nad takovým nebo onakým polem působnosti. Tak existují například hajní porybní, jejichž působení spočívá v&nbsp;tom, že&nbsp;v&nbsp;oblasti jim přidělené se&nbsp;pohybují neustále u&nbsp;vody, chodí sem a&nbsp;tam a&nbsp;dozírají na&nbsp;ten či&nbsp;onen úsek řeky, aby tu&nbsp;nikdo nedovoleně a&nbsp;v&nbsp;nepravou dobu nerybařil. Nejvíc však je&nbsp;těch, co&nbsp;dohlížejí na&nbsp;dřevo a&nbsp;na les. Ti&nbsp;mají na&nbsp;starost ty&nbsp;nejneokázalejší a&nbsp;nejnenápadnější záležitosti lesa a&nbsp;mají nižší postavení než lovci, než myslivci a&nbsp;lesníci, a&nbsp;daleko nižší než lesmistři, kteří jsou už&nbsp;postaveni hodně vysoko a&nbsp;rozseti pouze v&nbsp;revírech dost daleko od&nbsp;sebe. Vším, co&nbsp;se&nbsp;vztahuje na&nbsp;pochůzky po&nbsp;lese, na&nbsp;obhlídky čerstvě vzrostlých stromů, na&nbsp;pátrání po&nbsp;puklých kmenech, po&nbsp;větrných polomech, po&nbsp;skácených porostech, po&nbsp;stromech, které lze kácet, na&nbsp;to, jak se&nbsp;nejspíš rozdělí a&nbsp;přidělí poražené stromy lidem pracujícím v&nbsp;lesnictví a&nbsp;na podobné věci, tím se&nbsp;zabývá tenhle hajný. Jak má&nbsp;už&nbsp;potom zrovna v&nbsp;krvi to&nbsp;neustá­lé pocházení po&nbsp;lesích, stane se&nbsp;tahle vlastnost i&nbsp;součástí povahy jeho dětí a&nbsp;nikomu není nijak nápadné, když syn takového lesníka, klučina docela malý, chodí všude se&nbsp;starochem, kterému říkají „lesní poutník“, a&nbsp;nebylo to&nbsp;nijak nápadné ani rodičům klučinovým a&nbsp;neměli nic proti tomu. Hájenka horního Raimunda, která nepatří ani k&nbsp;těm nejlepším, ani k&nbsp;nejhorším, stojí uprostřed ustupující louky; je&nbsp;na&nbsp;ní&nbsp;ještě zelné a&nbsp;bramborové políčko a&nbsp;zahrádka. Dál dozadu se&nbsp;válí ještě několik velkých šedých kamenů, pak je&nbsp;plot složený z&nbsp;tenkých kmínků, mohou se&nbsp;jím ven a&nbsp;dovnitř prosmykat slepice, a&nbsp;pak začíná les, který se&nbsp;táhne daleko dozadu do&nbsp;údolí a&nbsp;po vzdouvajících se&nbsp;kopcích. Dva kameny lesník rád ukazuje, ty&nbsp;podle něho jediné tu&nbsp;poblíž ďábel nebyl s&nbsp;to odnést, když stavěl Čertovu stěnu, protože byly až&nbsp;nestvůrně velké a&nbsp;vrostlé příliš hluboko do&nbsp;země&nbsp;– a&nbsp;opravdu, poblíž hájenky se&nbsp;nenajdou žádné kameny, ale dál do&nbsp;kraje po&nbsp;kopcích a&nbsp;v&nbsp;údolích, kam padají, najde se&nbsp;jich dost, i&nbsp;když se&nbsp;navzdory zjevným skutečnostem obluzivě prosazuje pověra, že&nbsp;v&nbsp;celém kraji není jediný jednotlivý kámen proto, jelikož všechny prý leží na&nbsp;jedné velké neuvěřitelné hromadě ve&nbsp;Vltavě. „Horní Raimund“ se&nbsp;mu&nbsp;říká proto, že&nbsp;jedna hájenka stojí i&nbsp;ještě dále dolů, mezi Vyšším Brodem a&nbsp;Rožmberkem, na&nbsp;podobné lesní louce, a&nbsp;tomu, kdo v&nbsp;ní bydlí, říkají rovněž Raimund, a&nbsp;ten je&nbsp;„dolní Raimund“, ježto lidé tu&nbsp;jsou zvyklí každému říkat křestním jménem. S&nbsp;horním Raimundem se&nbsp;starý Georg často potkával, ať&nbsp;už&nbsp;to&nbsp;bylo náhodou, anebo protože jeden i&nbsp;druhý zhusta obcházeli stejné končiny a&nbsp;stejné části lesa. Poznali se, často spolu mluvívali, a&nbsp;pokud lesní poutník byl někde poblíž hájenky, často si&nbsp;úmyslně zašel, anebo si&nbsp;dopřál i&nbsp;procházku delší, než zamýšlel, a&nbsp;poobědval v&nbsp;hájence anebo tam zůstal i&nbsp;na noc. To&nbsp;pak rád hajné přinesl, pokud byl předtím někde v&nbsp;daleké zemi, šátek, nějakou látku na&nbsp;sukni, anebo prostě něco, co&nbsp;ji&nbsp;potěšilo a&nbsp;co potřebovala. Hajná ale měla i&nbsp;chlapce, tomu, když lesní poutník zavítal do&nbsp;hájenky poprvé, bylo asi tak sedm. Když otec s&nbsp;tím neznámým vešel, seděl zrovna vedle plotu, matka, ježto bylo už&nbsp;pět odpoledne, odběhla do&nbsp;kuchyně, aby jim ohřála oběd; do&nbsp;zahrady proudil nepatrný teninký pramínek vody, který vytékal z&nbsp;lesa na&nbsp;kopci, a&nbsp;klouček šťáral dřívkem do&nbsp;černé hlíny, po&nbsp;níž proudila ta&nbsp;křišťálově průzračná voda, až&nbsp;se&nbsp;celá zakalila a&nbsp;taková tekla dál po&nbsp;louce, kolem těch velkých kamenů, a&nbsp;křovisky zase zpátky do&nbsp;lesa. Klouček si&nbsp;v&nbsp;tom konání umazal tou snadno špinící lesní prstí nejenom ruku, ale i&nbsp;rukáv u&nbsp;košile. Nohama se&nbsp;ve&nbsp;vodě dojista činil už&nbsp;předtím; měl je&nbsp;nejenom mokré, ale protože nohavice od&nbsp;kalhot nekončily nijak vysoko, měl je&nbsp;umazané stejně jako ruce. Vedle něho v&nbsp;trávě leželo několik krátkých drobných polínek, bílých jako sníh, takových, jaká se&nbsp;používají na&nbsp;zatápění v&nbsp;peci, pokud se&nbsp;na&nbsp;ní&nbsp;vaří&nbsp;– na&nbsp;svícení je&nbsp;totiž smolné loučové dříví z&nbsp;borovice&nbsp;–, a&nbsp;ležely v&nbsp;jistém uspořádání na&nbsp;krátké tmavé trávě, co&nbsp;rostla na&nbsp;té&nbsp;lesní hlíně.</span></p>
          <p class="chunk" data-nb-ref-number="21" data-nb-words="10" data-nb-chars="51"><span class="idea" data-nb-ref-number="21" id="idea21" data-nb-words="10" data-nb-chars="51">„Cos to&nbsp;zas vystavěl z&nbsp;toho dříví?“ zeptal se&nbsp;otec.</span></p>
          <p class="chunk" data-nb-ref-number="22" data-nb-words="15" data-nb-chars="91"><span class="idea" data-nb-ref-number="22" id="idea22" data-nb-words="15" data-nb-chars="91">„Vyšší Brod,“ odpověděl mu&nbsp;klouček a&nbsp;svýma velkýma modrýma očima vzhlédl k&nbsp;těm dvěma mužům.</span></p>
          <p class="chunk" data-nb-ref-number="23" data-nb-words="72" data-nb-chars="427"><span class="idea" data-nb-ref-number="23" id="idea23" data-nb-words="72" data-nb-chars="427">„Víte, já&nbsp;se&nbsp;neptám jen tak nadarmo,“ řekl otec svému starému společníkovi, „kluk staví pořád jen Vyšší Brod; když skládá do&nbsp;řady kameny, je&nbsp;to&nbsp;Vyšší Brod; když ze&nbsp;dřevíček poskládá něco čtyřhranného nebo pětihranného, je&nbsp;to&nbsp;Vyšší Brod; když sedí dole u&nbsp;plotu a&nbsp;je tam někde pastevec od&nbsp;loučovických domků, říká: ‚Tati, tamhle jde koza do&nbsp;Vyššího Brodu, tamhle jde kozel do&nbsp;Vyššího Brodu, tamhle plave dříví do&nbsp;Vyššího Brodu.‘“</span></p>
          <p class="chunk" data-nb-ref-number="24" data-nb-words="15" data-nb-chars="87"><span class="idea" data-nb-ref-number="24" id="idea24" data-nb-words="15" data-nb-chars="87">„Možná se&nbsp;mu&nbsp;Vyšší Brod tak líbil, že&nbsp;si&nbsp;ho&nbsp;navždycky zapamatoval,“ řekl lesní poutník.</span></p>
          <p class="chunk" data-nb-ref-number="25" data-nb-words="8" data-nb-chars="47"><span class="idea" data-nb-ref-number="25" id="idea25" data-nb-words="8" data-nb-chars="47">„Vždyť on&nbsp;tam nikdy nebyl,“ odpověděl mu&nbsp;hajný.</span></p>
          <p class="chunk" data-nb-ref-number="26" data-nb-words="25" data-nb-chars="126"><span class="idea" data-nb-ref-number="26" id="idea26" data-nb-words="25" data-nb-chars="126">„Tak až&nbsp;se&nbsp;s&nbsp;ním trochu poznám, nechte ho, ať&nbsp;tam se&nbsp;mnou jde,“ řekl lesní poutník, „ukážu mu&nbsp;kostel, třeba se&nbsp;mu&nbsp;bude líbit.“</span></p>
          <p class="chunk" data-nb-ref-number="27" data-nb-words="26" data-nb-chars="132"><span class="idea" data-nb-ref-number="27" id="idea27" data-nb-words="26" data-nb-chars="132">„Ale ano, jen ho&nbsp;tam vezměte,“ odpověděl hajný, „ten s&nbsp;vámi půjde hned&nbsp;– kolikrát si&nbsp;už&nbsp;sám zašel do&nbsp;lesa, a&nbsp;vždycky se&nbsp;zas vrátil.“</span></p>
          <p class="chunk" data-nb-ref-number="28" data-nb-words="288" data-nb-chars="1648"><span class="idea" data-nb-ref-number="28" id="idea28" data-nb-words="288" data-nb-chars="1648">V&nbsp;tomhle rozhovoru došli oba muži až&nbsp;k&nbsp;domu a&nbsp;odtud do&nbsp;jizby hajného, ovšem předmět, o&nbsp;kterém rozmlouvali, dál seděl venku a&nbsp;víčka, aby viděl na&nbsp;své konání, znovu sklopil přes modré oči, ty&nbsp;jako kdyby byly nějakým příznačným jevem toho kraje, tak často se&nbsp;tu&nbsp;vyskytují. Ale to&nbsp;jeho hraní už&nbsp;ho&nbsp;zřejmě tolik nepoutalo. Namísto aby se&nbsp;jen šťáral dřívkem ve&nbsp;vodě, plácl tím klacíkem o&nbsp;hladinu, až&nbsp;voda vystříkla na&nbsp;louku a&nbsp;na něj. Nakonec s&nbsp;tím vším dočista přestal a&nbsp;jen tak seděl v&nbsp;trávě a&nbsp;díval se. Nebyl jiný, než obvykle bývají děti v&nbsp;těch lesních končinách, anebo spíše byl chudší než většina těch dětí. Nad modrýma očima měl spoustu plavých vlasů, tak jak je&nbsp;děti v&nbsp;těch končinách vůbec mají, dalo by&nbsp;se&nbsp;říci bez výjimky. Ovšem ty&nbsp;plavé vlasy nenosil v&nbsp;rozevlátých kadeřích, tak jak by&nbsp;je&nbsp;vypodobnili malíři ve&nbsp;městě, když děti žijící někde v&nbsp;pustině hodlají zobrazit jako andělíčky, nýbrž hustě kolem čela, tak jak rostly. Oblečen byl do&nbsp;kožených kalhot, zrovna takových, jako měl lesní poutník, jenže nebyly pod koleny stažené řemínky, nýbrž měl je&nbsp;trochu delší, nestažené a&nbsp;až dole z&nbsp;nich vyčuhovaly holé nohy, zhusta rozškrábané od&nbsp;křovisek, leč zdravé a&nbsp;zdatné jako nohy srnčí. Kožené kalhoty držely na&nbsp;šlích, ty&nbsp;byly široké a&nbsp;červené a&nbsp;přetažené svrchu přes košili, jež kryla hruď a&nbsp;ramena a&nbsp;vedle kalhot byla jediným oblečením, které ještě měl. Krk byl holý, a&nbsp;ručky vykukovaly dost daleko z&nbsp;rukávů lemovaných modrou a&nbsp;červenou obrubou. Tohle měl na&nbsp;sobě, protože bylo léto, v&nbsp;zimě, když chodil sněhem, nasadila mu&nbsp;matka ještě ovčí kožich a&nbsp;natáhla silné punčochy a&nbsp;holínky Klobouk nebo jinou pokrývku hlavy neměl ani v&nbsp;létě, ani v&nbsp;zimě.</span></p>
          <p class="chunk" data-nb-ref-number="29" data-nb-words="53" data-nb-chars="316"><span class="idea" data-nb-ref-number="29" id="idea29" data-nb-words="53" data-nb-chars="316">Nad tím kousíčkem louky, na&nbsp;němž seděl, klenula se&nbsp;vpravdě krásná modrá zářivá obloha, kolem dokola se&nbsp;táhl les, dole byl plot, a&nbsp;za ním mezi šedivými kameny proudily vody Vltavy. Aby ten obrázek byl ještě útulnější, z&nbsp;ohně, který rozdělala hajná, vinul se&nbsp;modrý dým nad šedivou střechu vzhůru do&nbsp;poklidného povětří.</span></p>
          <p class="chunk" data-nb-ref-number="30" data-nb-words="149" data-nb-chars="833"><span class="idea" data-nb-ref-number="30" id="idea30" data-nb-words="149" data-nb-chars="833">Co&nbsp;si&nbsp;klouček hověl na&nbsp;trávníku, muži uvnitř usedli v&nbsp;jizbě za&nbsp;stůl; hajná konečně přinesla oběd, co&nbsp;mužovi ohřála; manžel za&nbsp;svých častých obchůzek v&nbsp;lese zhusta přišel domů pozdě tak, že&nbsp;oběd a&nbsp;večeře vlastně splývaly vjedno. Donesla dva talíře a&nbsp;dvojí příbor, muži jedli podávané pokrmy, a&nbsp;hajná seděla s&nbsp;nimi. Hajný vyprávěl ženě, že&nbsp;potkal toho mužského na&nbsp;pasekách u&nbsp;Humů, že&nbsp;se&nbsp;znají už&nbsp;dlouho, že&nbsp;spolu často hovoří, a&nbsp;tu a&nbsp;tam, jak se&nbsp;to&nbsp;tak naskytne, spolu i&nbsp;putují kousek cesty. Dneska že&nbsp;ho&nbsp;vzal dolů s&nbsp;sebou, protože poutník proti tomu nic neměl, a&nbsp;nadto měl stejně kolem hájenky cestu. Po&nbsp;jídle ještě hodnou chvíli poseděli a&nbsp;vyprávěli si. Kvečeru se&nbsp;host, ježto nad temnými lesními vrcholky obloha byla již žlutá, vydal z&nbsp;domku dál a&nbsp;putoval na&nbsp;druhou stranu k&nbsp;domkáři Kluckovi u&nbsp;černého srázu; zůstal u&nbsp;něho přes noc.</span></p>
          <p class="chunk" data-nb-ref-number="31" data-nb-words="60" data-nb-chars="343"><span class="idea" data-nb-ref-number="31" id="idea31" data-nb-words="60" data-nb-chars="343">Jindy, když lesní poutník zase byl v&nbsp;domku a&nbsp;ti dva, on&nbsp;a&nbsp;hajný, zapomněli na&nbsp;slib, že&nbsp;poutník vezme chlapce s&nbsp;sebou do&nbsp;Vyššího Brodu, seděl klouček na&nbsp;pomalované matčině truhle na&nbsp;šaty, v&nbsp;rukou měl její modlitební knížku a&nbsp;recitoval z&nbsp;ní: Andělíčku, petrklíčku, proč se&nbsp;pečeš na&nbsp;sluníčku&nbsp;– a&nbsp;jiné bláznivé rýmovačky, které ho&nbsp;zrovna napadaly.</span></p>
          <p class="chunk" data-nb-ref-number="32" data-nb-words="8" data-nb-chars="47"><span class="idea" data-nb-ref-number="32" id="idea32" data-nb-words="8" data-nb-chars="47">„On ještě neumí číst?“ zeptal se&nbsp;lesní poutník.</span></p>
          <p class="chunk" data-nb-ref-number="33" data-nb-words="6" data-nb-chars="40"><span class="idea" data-nb-ref-number="33" id="idea33" data-nb-words="6" data-nb-chars="40">„Ne, to&nbsp;ještě neumí,“ odpověděli rodiče.</span></p>
          <p class="chunk" data-nb-ref-number="34" data-nb-words="283" data-nb-chars="1504"><span class="idea" data-nb-ref-number="34" id="idea34" data-nb-words="283" data-nb-chars="1504">Tentokrát se&nbsp;už&nbsp;o&nbsp;tom dál nemluvilo; ale kdykoliv pak staroch, který ten chodil k&nbsp;hajnému častěji, seděl v&nbsp;jizbě u&nbsp;bukového stolu a&nbsp;vykládal, klouček nikdy nechyběl, seděl tu&nbsp;anebo dřepěl na&nbsp;některém zařízení a&nbsp;poslouchal; ty&nbsp;své velké modré oči měl dokořán. Občas, když se&nbsp;vyprávělo o&nbsp;něčem hodně zvláštním, měl dokořán i&nbsp;pusu, tak jak se&nbsp;to&nbsp;dětem leckdy stává, to&nbsp;aby mu&nbsp;neuniklo nic z&nbsp;toho, co&nbsp;zaslechne. Později staroch to&nbsp;nebo ono slovo příležitostně cílil na&nbsp;něj, řekl mu&nbsp;něco a&nbsp;zeptal se&nbsp;ho&nbsp;na&nbsp;cosi&nbsp;– a&nbsp;jednou, když odcházel z&nbsp;domku do&nbsp;lesa na&nbsp;mech, chlapec neřekl nic a&nbsp;šel s&nbsp;ním. Poutník nic nenamítal a&nbsp;večer jej zase přivedl domů. Tohle se&nbsp;teď dělo často, ježto lesní poutník přicházel za&nbsp;horním Raimundem častěji a&nbsp;častěji, a&nbsp;kposledku se&nbsp;stávalo, když si&nbsp;sbíral věci a&nbsp;chystal se&nbsp;z&nbsp;domku do&nbsp;lesa, že&nbsp;chlapec tu&nbsp;dávno už&nbsp;byl zchystaný a&nbsp;čekal, aby vyrazil s&nbsp;ním. Šli si&nbsp;bok po&nbsp;boku a&nbsp;tak je&nbsp;také leckdo zahlédl. Nikoho to&nbsp;nijak nezarazilo; sami sice měli práce až&nbsp;nad hlavu, ale bylo jim samozřejmé, že&nbsp;starý člověk, který už&nbsp;nemá co&nbsp;na&nbsp;práci, chodí do&nbsp;lesa a&nbsp;tam hledá to&nbsp;nebo ono a&nbsp;že jde s&nbsp;ním klouček, který ještě nemá co&nbsp;na&nbsp;práci, protože je&nbsp;ještě příliš malý. Rodiče si&nbsp;z&nbsp;toho nic nedělali, protože starému muži důvěřovali a&nbsp;vůbec děcko příliš nechránili před vlivy přírody a&nbsp;lidí, tak jako to&nbsp;činí třeba městští a&nbsp;boháči, zejména si&nbsp;z&nbsp;toho nedělali nic proto, že&nbsp;byli zvyklí od&nbsp;otce a&nbsp;jeho zaměstnání na&nbsp;pochůzky a&nbsp;na lezení po&nbsp;lese a&nbsp;po roklích, a&nbsp;pokládali to&nbsp;za&nbsp;cosi, co&nbsp;je&nbsp;žádoucí.</span></p>
          <p class="chunk" data-nb-ref-number="35" data-nb-words="363" data-nb-chars="2051"><span class="idea" data-nb-ref-number="35" id="idea35" data-nb-words="363" data-nb-chars="2051">Tak plynul čas a&nbsp;lesní poutník do&nbsp;domku horního Raimunda chodil stále častěji a&nbsp;raději, a&nbsp;pokud nezastihl chlapce doma, dětství a&nbsp;mládí totiž přece nejsou nijak důsledné a&nbsp;klouček hověl svému nutkání a&nbsp;do lesa se&nbsp;vydával sám, stařec chvátal tu&nbsp;sem, tu&nbsp;někam jinam a&nbsp;pátral po&nbsp;něm. Věren svému předsevzetí vzal chlapce, ježto léto málem už&nbsp;končilo, jednou dolů do&nbsp;Vyššího Brodu, a&nbsp;ukázal mu&nbsp;kostel. Zavedl ho&nbsp;k&nbsp;obrazům, ať&nbsp;si&nbsp;je&nbsp;prohlédne, zavedl ho&nbsp;k&nbsp;rozličným umným řezbám a&nbsp;k&nbsp;ozdobám lavic a&nbsp;stěn a&nbsp;nakonec nahoru ke&nbsp;zvonům. Pak se&nbsp;po&nbsp;pěšině, co&nbsp;vede přes Čertovu stěnu, vraceli, odkud vyšli, a&nbsp;lesem přes trní a&nbsp;hloží, přes sukovaté kořeny a&nbsp;po kamení mechem porostlém a&nbsp;po vlhké rašelinné stezce nahoru k&nbsp;rodičům. Pak přišla mírná zima, to&nbsp;chodili v&nbsp;juchtových holínkách po&nbsp;té&nbsp;troše sněhu, který jako břečka začasté ležel mezi stromy, co&nbsp;poklidně strměly v&nbsp;tom jemném šedém odpoledním povětří a&nbsp;kapalo z&nbsp;nich na&nbsp;zem. Když konečně veškerý sníh byl z&nbsp;kopců pryč a&nbsp;dole ve&nbsp;Vyšším Brodě slavili Vzkříšení Páně, dovedl kloučka dolů do&nbsp;kláštera na&nbsp;tu&nbsp;oslavu a&nbsp;chlapec se&nbsp;z&nbsp;odlehlého místečka na&nbsp;kůru díval na&nbsp;to&nbsp;veliké světelné moře, které vznítily spousty svící v&nbsp;kostele, a&nbsp;na prapory, které to&nbsp;světlo ozařovalo a&nbsp;které pestré a&nbsp;třpytné tyčily se&nbsp;v&nbsp;kostele na&nbsp;počest toho svátku. Pak čekali, až&nbsp;se&nbsp;ozvou hlasy kněží a&nbsp;poté zpěv lidu a&nbsp;i veškerá chrámová hudba a&nbsp;slavnostně břeskné trubky a&nbsp;dunivé bubny. Když oslava dozněla, venku už&nbsp;nastala hodně tmavá noc a&nbsp;oni se&nbsp;za&nbsp;světla omšelé svítilny, kterou lesní poutník zažehl, dali na&nbsp;dlouhou cestu lesy a&nbsp;vstříc vzedmutým vodám Vltavy zpět k&nbsp;malé loučce a&nbsp;k&nbsp;domku, co&nbsp;na&nbsp;ní&nbsp;stál. Jednoho krásného dne, jaké pak nastaly, kdy už&nbsp;všechno uschlo a&nbsp;do lesních prohlubní stékaly nespočetné drobné jarní pramínky, zavedl jej vzhůru na&nbsp;Chlumy, které jsou od&nbsp;hájenky směrem na&nbsp;polední stranu a&nbsp;z&nbsp;jejichž vrcholu lze dohlédnout ještě dál na&nbsp;jih přes Rakousko až&nbsp;do&nbsp;Štýrska, aby se&nbsp;chlapec díval na&nbsp;modrý hřeben Alp, které se&nbsp;v&nbsp;tom řídkém jasném bledém jarním povětří jevily v&nbsp;dáli jako nějaký obrázek na&nbsp;porcelánu.</span></p>
          <p class="chunk" data-nb-ref-number="36" data-nb-words="109" data-nb-chars="606"><span class="idea" data-nb-ref-number="36" id="idea36" data-nb-words="109" data-nb-chars="606">Bylo zvláštní, že&nbsp;klouček, od&nbsp;té&nbsp;doby co&nbsp;na&nbsp;vlastní oči uviděl klášter tam dole, už&nbsp;nestavěl žádný Vyšší Brod a&nbsp;už od&nbsp;něho nic do&nbsp;Vyššího Brodu ani neputovalo; ať&nbsp;to&nbsp;bylo tím, že&nbsp;mezitím poněkud vyspěl&nbsp;– jediný půlrok totiž v&nbsp;tomhletom období dětství znamená ve&nbsp;vývoji hodně&nbsp;–, anebo že&nbsp;viděl, kolik světa leží ještě dál za&nbsp;Vyšším Brodem, a&nbsp;že ten tedy není koncem všeho, anebo konečně to&nbsp;bylo tím, že&nbsp;se&nbsp;mu&nbsp;vštípil do&nbsp;mysli ideál všeho ve&nbsp;zcela určité podobě, a&nbsp;ta zaplašila onu neurčitou vůni obraznosti, která se&nbsp;mu&nbsp;vznášela v&nbsp;představě stále bez jakéhokoliv tvaru; a&nbsp;podněcovala ke&nbsp;tváření spíše srdce.</span></p>
          <p class="chunk" data-nb-ref-number="37" data-nb-words="184" data-nb-chars="1061"><span class="idea" data-nb-ref-number="37" id="idea37" data-nb-words="184" data-nb-chars="1061">Od&nbsp;této chvíle bývali nerozlučně spolu. Rodiče dokonce svolili, aby chlapec se&nbsp;starcem chodil do&nbsp;jeho obydlí u&nbsp;Simmibauera a&nbsp;zůstával tam přes noc, k&nbsp;tomu mu&nbsp;vždy ustlali na&nbsp;zemi, anebo aby se&nbsp;s&nbsp;lesním poutníkem vydával, kam jim bude libo, a&nbsp;pokud je&nbsp;přepadne noc, aby s&nbsp;ním sdílel nocleh v&nbsp;některém domku, kde je&nbsp;vždy rádi přijali. Často je&nbsp;teď bylo zahlédnout, jak se&nbsp;v&nbsp;lese spolu někam šplhají, jak stařec se&nbsp;širákem jde úvozem napřed a&nbsp;chlapec za&nbsp;ním&nbsp;– anebo je&nbsp;bylo zahlédnout, jak si&nbsp;hoví u&nbsp;koryta Vltavy, jejíž voda půvabně lemovala písečný břeh, oblévala hromádky kamení ležících na&nbsp;písku, chlapec při tom obyčejně měl chodidla ve&nbsp;vodě, aby mu&nbsp;je&nbsp;ošplíchávala, stařec seděl někde výše a&nbsp;vyprávěl&nbsp;– anebo je&nbsp;člověk také zahlédl, jak se&nbsp;brouzdají kamením Čertovy stěny, zejména v&nbsp;nejedné rozeklané a&nbsp;rozbrázděné trosce, co&nbsp;tu&nbsp;ležely na&nbsp;úpatí té&nbsp;veliké hmoty a&nbsp;podél jejího oblévaného ohybu, a&nbsp;viděl je, jak upírají oči na&nbsp;zem, jako kdyby něco hledali, anebo si&nbsp;prohlíželi cosi, co&nbsp;dojista leží někde v&nbsp;kamení, a&nbsp;klouček přesně napodoboval starcovy pohyby.</span></p>
          <p class="chunk" data-nb-ref-number="38" data-nb-words="31" data-nb-chars="188"><span class="idea" data-nb-ref-number="38" id="idea38" data-nb-words="31" data-nb-chars="188">V&nbsp;průběhu léta, které přišlo po&nbsp;mírné zimě, řekl lesní poutník jednou hajnému Raimundovi, když seděli u&nbsp;stolu a&nbsp;hajná poslouchala, co&nbsp;si&nbsp;muži povídají: „Naučím vašeho chlapce číst a&nbsp;psát.“</span></p>
          <p class="chunk" data-nb-ref-number="39" data-nb-words="8" data-nb-chars="39"><span class="idea" data-nb-ref-number="39" id="idea39" data-nb-words="8" data-nb-chars="39">„Bude mu&nbsp;to&nbsp;k&nbsp;něčemu?“ zeptal se&nbsp;hajný.</span></p>
          <p class="chunk" data-nb-ref-number="40" data-nb-words="29" data-nb-chars="166"><span class="idea" data-nb-ref-number="40" id="idea40" data-nb-words="29" data-nb-chars="166">„Ježto dělá i&nbsp;něco vedle toho,“ odpověděl mu&nbsp;lesní poutník, „neuško­dí mu&nbsp;to. Počty ale, ty&nbsp;ho&nbsp;taky naučím, mu&nbsp;určitě k&nbsp;užitku budou, ty&nbsp;bude potřebovat hodně často.“</span></p>
          <p class="chunk" data-nb-ref-number="41" data-nb-words="8" data-nb-chars="40"><span class="idea" data-nb-ref-number="41" id="idea41" data-nb-words="8" data-nb-chars="40">„Pro mě&nbsp;za&nbsp;mě, udělejte to,“ řekl hajný.</span></p>
          <p class="chunk" data-nb-ref-number="42" data-nb-words="26" data-nb-chars="145"><span class="idea" data-nb-ref-number="42" id="idea42" data-nb-words="26" data-nb-chars="145">„To bude strašně dobře,“ vpadla do&nbsp;rozhovoru hajná, „dám mu&nbsp;svou modlitební knížku, až&nbsp;umřu, a&nbsp;bude si&nbsp;moci číst všechny modlitby, co&nbsp;v&nbsp;ní jsou.“</span></p>
        </section>
        <section>
          <p class="chunk" data-nb-ref-number="43" data-nb-words="270" data-nb-chars="1623"><span class="idea" data-nb-ref-number="43" id="idea43" data-nb-words="270" data-nb-chars="1623">Lesní poutník se&nbsp;s&nbsp;ním na&nbsp;druhý den vydal do&nbsp;Vyššího Brodu, v&nbsp;klášteře se&nbsp;vůbec nezastavili, rovnou šli dál a&nbsp;celou tu&nbsp;dosti dlouhou trasu až&nbsp;do&nbsp;městečka, vešli do&nbsp;obchodu, kde se&nbsp;dostanou všechny věci, na&nbsp;jaké si&nbsp;člověk vzpomene, to&nbsp;jest které připadají pro potřeby onoho lesního kraje nezbytné, a&nbsp;lesní poutník koupil lepenkovou tabulku potaženou papírem, byla na&nbsp;ní&nbsp;velká černá a&nbsp;červená písmena, všechna písmena, z&nbsp;nichž sestává náš jazyk, kterým můžeme vyjádřit všechno, co&nbsp;na&nbsp;našem světě je. Pak se&nbsp;vraceli ke&nbsp;klášteru, a&nbsp;od něho do&nbsp;lesa, co&nbsp;vede vzhůru k&nbsp;hajnému&nbsp;– a&nbsp;na zpáteční cestě si&nbsp;poseděli na&nbsp;kamenech u&nbsp;vltavského břehu naproti loučovickým domům a&nbsp;stařec mu&nbsp;nahlas říkal všechny hlásky, které vyjadřují znaky vyražené do&nbsp;papíru, a&nbsp;chlapec je&nbsp;po&nbsp;něm přeříkával. Seděli dlouho, kolem nich pluly vůně pryskyřice z&nbsp;té spousty smrků, co&nbsp;rostou v&nbsp;okolních lesích; nad hlavou jim tkvělo slabounké a&nbsp;příjemné svištění, jež je&nbsp;v&nbsp;jehličnatých lesích slyšet, i&nbsp;když zrovna nevane vítr; anebo spíše člověk vzhledem k&nbsp;neurčitosti toho zvuku ani nevěděl, jestli zní nad hlavou nebo dál vepředu nebo dál vzadu, anebo docela na&nbsp;druhé straně kopců, na&nbsp;nichž spočívá dmoucí se&nbsp;temná tíha lesů skropená skvrnkami oblaků; tam kdesi za&nbsp;stromy, kam se&nbsp;jejich tváře dívaly větvemi bříz, tu&nbsp;silněji, tu&nbsp;slaběji šelestila Vltava dovádějící s&nbsp;kameny; ve&nbsp;větvích jedlí tkvěla modř nebes a&nbsp;tiše odpočívala; kolem se&nbsp;přetřepetal pestrý holub hřivnáč; na&nbsp;druhé straně za&nbsp;střechami loučovických domů se&nbsp;blyštěly skály a&nbsp;nad vodou sem čas od&nbsp;času dolehlo nejedno zbloudilé zaklinkání jemného zvonku, možná od&nbsp;nějaké kamsi se&nbsp;drápající kozy.</span></p>
          <p class="chunk" data-nb-ref-number="44" data-nb-words="43" data-nb-chars="232"><span class="idea" data-nb-ref-number="44" id="idea44" data-nb-words="43" data-nb-chars="232">Na&nbsp;pěšině, kterou se&nbsp;pak dál brali hustými stíny lesa, a&nbsp;na úzké černé stezce, která po&nbsp;mírném ohybu vršků vede vodě vstříc a&nbsp;svou barvu má&nbsp;od&nbsp;jehličí tlejícího tu&nbsp;už&nbsp;staletí, řekl chlapec: „Už vím, strýčku, to&nbsp;třetí červené je&nbsp;cé.“</span></p>
          <p class="chunk" data-nb-ref-number="45" data-nb-words="67" data-nb-chars="394"><span class="idea" data-nb-ref-number="45" id="idea45" data-nb-words="67" data-nb-chars="394">Na&nbsp;psaní lesní poutník vyňal ze&nbsp;svých věcí tabulku z&nbsp;papírové břidlice a&nbsp;pisátko, které k&nbsp;tabulce přivázal šňůrkou. Nejdřív pisátkem chlapci napsal na&nbsp;černou břidlici tiskací písmena a&nbsp;ukázal mu, jak je&nbsp;napodobit; pak písmena psací. Obě tabulky, ta&nbsp;na&nbsp;učení a&nbsp;ta na&nbsp;psaní, byly v&nbsp;plátěném pytlíku, který měl chlapec na&nbsp;ramenou na&nbsp;plátěné stuze; pytlík na&nbsp;toulkách se&nbsp;starcem nosil vždy s&nbsp;sebou.</span></p>
          <p class="chunk" data-nb-ref-number="46" data-nb-words="164" data-nb-chars="986"><span class="idea" data-nb-ref-number="46" id="idea46" data-nb-words="164" data-nb-chars="986">Kdykoliv pak náhodou zavítali domů, to&nbsp;jest do&nbsp;hájenky horního Raimunda, a&nbsp;nad lesem se&nbsp;třeba rozklenul krásný večer, který vrhal dlouhé stíny jedlových korun na&nbsp;zářivě osvětlené kousíčky louky a&nbsp;potůček obdařoval barvou nejdřív blyštivě stříbrnou a&nbsp;pak zlatě žlutou&nbsp;– kdykoliv muži spolu rozmlouvali, protože odhadovali ten nebo onen známý strom, kolik tak asi by&nbsp;vydal na&nbsp;sáhy dřeva, anebo protože navrhovali cestu, která by&nbsp;tak mohla napříště vést odsud někam hodně daleko do&nbsp;lesa&nbsp;– a&nbsp;kdykoliv matka mezitím chlapce vzala do&nbsp;zadní jizbičky vedle kuchyně, kam svítilo krásně teplé večerní slunce, umyla ho, učesala, že&nbsp;měl vlasy zase hladké a&nbsp;krásné, a&nbsp;pak mu&nbsp;jedinými nůžkami, které měla, ostříhala konečky vlasů, roztřepené a&nbsp;potrhané od&nbsp;slunce, aby mu&nbsp;zase rostly hezky rovné a&nbsp;lesklé: vzala si&nbsp;stoličku, usedla na&nbsp;ni, postavila si&nbsp;chlapce k&nbsp;sobě, až&nbsp;se&nbsp;jí&nbsp;dotýkal kolen, a&nbsp;vyptala se&nbsp;ho&nbsp;na&nbsp;všechna písmena, která uměla; otec, hajný, ten s&nbsp;něčím takovým vůbec nikdy neměl co&nbsp;činit.</span></p>
          <p class="chunk" data-nb-ref-number="47" data-nb-words="217" data-nb-chars="1273"><span class="idea" data-nb-ref-number="47" id="idea47" data-nb-words="217" data-nb-chars="1273">Tak zvolna uplynulo léto, ale nepřišla zima tak mírná jako ta&nbsp;předešlá, nýbrž pořádně drsná; ani ti&nbsp;nejstarší se&nbsp;nepamatovali, že&nbsp;by&nbsp;kdy takovou zažili. Břemena sněhu tížila větve jedlí tak, až&nbsp;pod tou vahou s&nbsp;praštěním pukaly často i&nbsp;silné stromy, na&nbsp;balvanech, v&nbsp;úzkých úvozech, všude bylo plno sněhu, i&nbsp;na cestách spousty takové, že&nbsp;lesní poutník často celé dny nemohl zajít do&nbsp;domku horního Raimunda. A&nbsp;když si&nbsp;přece jen vyšli, protože nedbali chladu, on&nbsp;a&nbsp;chlapec, a&nbsp;když dech se&nbsp;jim mrazem rovnou od&nbsp;úst táhl jako bílý hustý kouř, a&nbsp;když nejedna borovice praskavě zaduněla jako vystřelená kulka, protože se&nbsp;ve&nbsp;kmeni roztrhla mrazem, mohli jít, kamkoliv se&nbsp;jim zlíbilo, a&nbsp;nemuseli nejdřív hledat nějaký můstek, aby se&nbsp;dostali přes vodu, protože Vltava nebyla k&nbsp;poznání, jen se&nbsp;tu&nbsp;velké kusy ledu, které tu&nbsp;naplavila a&nbsp;navršila povodeň, co&nbsp;přišla předtím, tyčily tak jako balvany a&nbsp;skály, co&nbsp;jsou na&nbsp;pevné zemi, a&nbsp;halila je&nbsp;bílá beztvará pokrývka, tak jako ty&nbsp;na&nbsp;souši; ostatně nic se&nbsp;ani nehnulo na&nbsp;místě, kde jindy všechno nepřestajně zurčelo a&nbsp;šplí­chalo. Domky roztroušené všude po&nbsp;okolí se&nbsp;krčily ve&nbsp;spoustách sněhu, vyčuhovaly z&nbsp;něho jen jako malé bílé vyvýšeniny, a&nbsp;každý měl tenký modrý sloup dýmu, které rovně jako šňůra stoupaly z&nbsp;té jinovatky všude kolkolem.</span></p>
          <p class="chunk" data-nb-ref-number="48" data-nb-words="83" data-nb-chars="460"><span class="idea" data-nb-ref-number="48" id="idea48" data-nb-words="83" data-nb-chars="460">Zima také přešla, a&nbsp;nastalo znovu léto. Chlapec byl dosud v&nbsp;tom blaženém věku, kdy se&nbsp;v&nbsp;létě rychle zapomíná, že&nbsp;také byla nějaká zima a&nbsp;ta že&nbsp;zase přijde. Měl radost, pokaždé když se&nbsp;řinuly dolů hojné potoky sněhu, které se&nbsp;v&nbsp;těchto krajích objevují pozdě, ale pak se&nbsp;vší mohutností, protože teď už&nbsp;zas mohl běhat bos a&nbsp;bez kabátku&nbsp;– tak jak se&nbsp;na&nbsp;druhé straně také pořádně radoval, když padaly první vločky na&nbsp;poklidné, vyčkávavé, možná trochu zmrzlé polesí.</span></p>
          <p class="chunk" data-nb-ref-number="49" data-nb-words="66" data-nb-chars="399"><span class="idea" data-nb-ref-number="49" id="idea49" data-nb-words="66" data-nb-chars="399">Jak zpívali skřivani na&nbsp;polích, pěnkavy v&nbsp;lesích, jak vlaštovky svištěly povětřím jako šípy a&nbsp;na domcích stavěly hnízda, jak na&nbsp;bublajících strouhách rostl hustý žlutý lem blatouchů a&nbsp;za humny na&nbsp;polích vlnil se&nbsp;modrozelený stále výše pučící samet obilí, tak se&nbsp;vydávali radostně do&nbsp;všech stran, a&nbsp;každý den přinášel oblohu modřejší, oblaka bělejší a&nbsp;větší a&nbsp;větší horko valící se&nbsp;nad hradbami lesů.</span></p>
          <p class="chunk" data-nb-ref-number="50" data-nb-words="452" data-nb-chars="2733"><span class="idea" data-nb-ref-number="50" id="idea50" data-nb-words="452" data-nb-chars="2733">Jak plynul čas, chlapec se&nbsp;rychle naučil to, čím se&nbsp;obíral stařec. Krom svého malého tlumoku nosil přes rameno i&nbsp;plochou koženou kabelu, uvnitř vyloženou plechem, do&nbsp;ní&nbsp;ukládal rostliny a&nbsp;byliny; do&nbsp;pletené šňůrky, na&nbsp;níž kabela visela, a&nbsp;do ještě dalšího plátěného pásku, na&nbsp;němž držel jeho školní vak, byla napíchána spousta špendlíků, aby se&nbsp;dal třeba nabodnout motýl. Chlapec měl také dlouhou hůl, na&nbsp;jejímž konci byl kroužek s&nbsp;plandající síťkou; tímhle zařízením lapil leckterého třepetálka. V&nbsp;pytlíku měl chléb a&nbsp;sýr, to&nbsp;kdyby se&nbsp;chtěli najíst. Naučil se&nbsp;poznávat a&nbsp;pojmenovávat všechny housenky a&nbsp;také rozličné keře a&nbsp;rostliny, jimiž ty&nbsp;se&nbsp;živí. Zlézal skalní stěny nebo balvany, pokud tam byly larvy, a&nbsp;leckdy pátral pod převislou kamennou stříškou na&nbsp;skalní stěně, jestli tam třeba nesedí nějaká ta&nbsp;noční můra, nerozestírá na&nbsp;šedém kameni matově zbarvená svrchní křídla a&nbsp;nedopřává si&nbsp;ve&nbsp;dne odpočinek. Slídilo se&nbsp;u&nbsp;plotů a&nbsp;u&nbsp;balvanů, ve&nbsp;vyprahlém klestí a&nbsp;pod střechami domků. Mechy poznával zprvu podle rzivě hnědé nebo světle hnědé anebo tmavě sametové barvy, podle vláken, podle hladkých jadérek, podle špičatých anebo tupých konců nebo podle vroubků; později jim říkal latinskými a&nbsp;řeckými názvy, a&nbsp;jeho bystrozrak je&nbsp;okamžitě odhaloval mezi jinou trávou a&nbsp;pod vysokými stébly v&nbsp;lese, anebo v&nbsp;hluboké temnotě, tam, kde balvany ležely jeden na&nbsp;druhém a&nbsp;proudil z&nbsp;nich jen jemně se&nbsp;třpytící potůček. Kameny, o&nbsp;nichž si&nbsp;lidé v&nbsp;kraji mysleli, že&nbsp;jsou všechny stejné, a&nbsp;o&nbsp;nichž nanejvýš, pokud jeden zbarvila prsť na&nbsp;něm ulpívající nebo voda, která po&nbsp;něm tekla, říkali: ten je&nbsp;hnědý, ten je&nbsp;černý, rozlišoval chlapec všechny a&nbsp;rozeznával, že&nbsp;jich jsou celé spousty, jak tak procházeli kolem navršených oblázků, kolem suti z&nbsp;otlučených skal anebo kolem naplavených oblázků, byla tu&nbsp;hustě tečkovaná žula, ložisková břidlice, měňavý hadec, hladký křemen, cukrově bílý na&nbsp;lomu, když se&nbsp;roztloukl, a&nbsp;mnoho jiných a&nbsp;opět dalších, zvláště mramor, ten, ač&nbsp;všechno kolem bylo šedivé anebo samé bláto, zničehonic z&nbsp;toho všeho vyčníval rudou ploškou&nbsp;– a&nbsp;pokud na&nbsp;písčitém břehu ležely lastury, byla jedna taková a&nbsp;druhá jiná; zavinuté a&nbsp;rovné, ploché a&nbsp;vypouklé, byly tu&nbsp;barevné, perleťově lesklé, rozbité, zvětralé, co&nbsp;se&nbsp;třpytily barvami jako duha. A&nbsp;mezi vším tím touláním pak zase usedli na&nbsp;celé hodiny někde v&nbsp;lese a&nbsp;věnovali se&nbsp;chlapcovu učení. To&nbsp;je&nbsp;bylo zahlédnout, jak sedí a&nbsp;přemítají nad něčím v&nbsp;knize anebo na&nbsp;psací tabulce&nbsp;– nebo vlastně je&nbsp;bylo zahlédnout jen zřídkakdy; většinou totiž seděli někde o&nbsp;samotě, když nebylo kolem nic než třeba líbezné volání kosovo nebo se&nbsp;ozývalo něco jiného z&nbsp;lesa, co&nbsp;se&nbsp;nedalo hned přesně rozeznat, a&nbsp;nevyskytovalo se&nbsp;tu&nbsp;nic než světlem oblité kmeny, mezi nimiž se&nbsp;třepotal němý motýl.</span></p>
          <p class="chunk" data-nb-ref-number="51" data-nb-words="123" data-nb-chars="733"><span class="idea" data-nb-ref-number="51" id="idea51" data-nb-words="123" data-nb-chars="733">Stařec odněkud vydoloval plechovku s&nbsp;inkoustem a&nbsp;psalo se. Plechovka se&nbsp;dala spolehlivě uzavřít dřevěnou ucpávkou, žádný inkoust pak netekl, a&nbsp;na ucpávku se&nbsp;našroubovalo příhodné víčko. Stařec měl za&nbsp;to, že&nbsp;bude lépe, když se&nbsp;chlapec naučí psát i&nbsp;inkoustem tak, jak je&nbsp;to&nbsp;obvyklé u&nbsp;jiných lidí. Dříve psali pouze pisátkem na&nbsp;břidlicovou tabulku. Papír se&nbsp;uchovával ve&nbsp;školním vaku&nbsp;– a&nbsp;často, když chlapec klečel ve&nbsp;spršce stínů před nějakým kamenem a&nbsp;namáhavě na&nbsp;něm psal, staroch seděl vpovzdálí na&nbsp;jiném kameni a&nbsp;jemným nožíkem mu&nbsp;vyřezával pera; ta&nbsp;pak se&nbsp;uchovávala v&nbsp;úzké dlouhé dřevěné truhličce, která se&nbsp;zavírala tenkým prkénkem. Počítalo se&nbsp;většinou jen v&nbsp;hlavě a&nbsp;vždycky za&nbsp;chůze, leckdy však i&nbsp;přesto s&nbsp;pisátkem na&nbsp;tabuli.</span></p>
          <p class="chunk" data-nb-ref-number="52" data-nb-words="45" data-nb-chars="246"><span class="idea" data-nb-ref-number="52" id="idea52" data-nb-words="45" data-nb-chars="246">Chlapec byl ochotný a&nbsp;poslušný, kdykoliv stařec řekl, teď že&nbsp;se&nbsp;bude dělat to&nbsp;a&nbsp;to, byl poslušný dílem z&nbsp;lásky ke&nbsp;starci, dílem proto, že&nbsp;ho&nbsp;to&nbsp;všechno přitahovalo, že&nbsp;ho&nbsp;všechno ponoukalo k&nbsp;tomu, aby se&nbsp;mu&nbsp;věc zdařila, a&nbsp;dělal podstatné pokroky.</span></p>
          <p class="chunk" data-nb-ref-number="53" data-nb-words="120" data-nb-chars="690"><span class="idea" data-nb-ref-number="53" id="idea53" data-nb-words="120" data-nb-chars="690">Zprvu říkal starochovi pořád „strýčku“, jak jsme už&nbsp;viděli a&nbsp;tak jako si&nbsp;vůči sobě počínají téměř všichni lidi v&nbsp;kraji, jednak proto, že&nbsp;vzhledem k&nbsp;zhola malému počtu obyvatel jsou všichni navzájem spřízněni, jednak proto, že&nbsp;tím výrazem rádi projevují důvěrný vztah a&nbsp;přívětivost, ale vposledku mu&nbsp;říkal „otče“, protože jeho matka si&nbsp;tak vedla odjaktěživa, od&nbsp;chvíle, co&nbsp;stařec přišel k&nbsp;nim do&nbsp;domku poprvé, a&nbsp;chlapec si&nbsp;na&nbsp;to&nbsp;zvykl. První léto poté, tedy třetí od&nbsp;chvíle, co&nbsp;se&nbsp;lesní poutník a&nbsp;chlapec poznali a&nbsp;klouček už&nbsp;všechno, co&nbsp;se&nbsp;měl naučit, zvládal naprosto hbitě, zeptal se&nbsp;jednou starce: „Otče, k&nbsp;čemu je&nbsp;vlastně čtení a&nbsp;psaní, už&nbsp;to&nbsp;dokážu výborně, ale nevím, co&nbsp;s&nbsp;tím počít?“</span></p>
          <p class="chunk" data-nb-ref-number="54" data-nb-words="136" data-nb-chars="750"><span class="idea" data-nb-ref-number="54" id="idea54" data-nb-words="136" data-nb-chars="750">„To je&nbsp;proto,“ řekl stařec, „aby ses v&nbsp;budoucnu mohl naučit ještě víc. Je&nbsp;to&nbsp;vlastně celé podivuhodné a&nbsp;já se&nbsp;vynasnažím, abych ti&nbsp;to&nbsp;nějak přiblížil. Proč se&nbsp;máš v&nbsp;budoucnu ještě učit něco dalšího, a&nbsp;prostřednictvím toho dalšího zas něco jiného, to&nbsp;je&nbsp;arci věc zvláštní a&nbsp;těžko se&nbsp;jí&nbsp;přijde na&nbsp;kloub&nbsp;– ale nejspíš je&nbsp;to&nbsp;tak, jak ti&nbsp;to&nbsp;řeknu. Lidé vytvořili hodně knih, v&nbsp;nichž je&nbsp;napsáno, co&nbsp;až&nbsp;do&nbsp;dneška udělali a&nbsp;zakusili, a&nbsp;i to, co&nbsp;nikdo neudělal a&nbsp;nezakusil, nýbrž co&nbsp;pouze leckdo zvažoval, co&nbsp;je&nbsp;někdy správné, někdy nesprávné. Lidské pokolení má&nbsp;v&nbsp;sobě podivuhodnou snahu&nbsp;– zprvu nutkání rozvíjet se, pak mít děti, pak si&nbsp;užívat, pak vědět, probádávat všechny nepatrnosti, co&nbsp;jich na&nbsp;světě je, poznávat Boha&nbsp;– jenže to&nbsp;ty&nbsp;teď ještě nechápeš.“</span></p>
          <p class="chunk" data-nb-ref-number="55" data-nb-words="3" data-nb-chars="17"><span class="idea" data-nb-ref-number="55" id="idea55" data-nb-words="3" data-nb-chars="17">„Ne, to&nbsp;nechápu.“</span></p>
          <p class="chunk" data-nb-ref-number="56" data-nb-words="54" data-nb-chars="318"><span class="idea" data-nb-ref-number="56" id="idea56" data-nb-words="54" data-nb-chars="318">„Protože ty&nbsp;také máš v&nbsp;sobě nutkání rozšiřovat si&nbsp;obzory, budeš číst hodně knih, a&nbsp;pokud budeš současně přemýšlet o&nbsp;světě, budeš z&nbsp;nich leccos čerpat, co&nbsp;ti&nbsp;bude k&nbsp;užitku. Nejkrásněji ovšem uplatníš um&nbsp;psaní, až&nbsp;budeš jednou daleko odsud, budeš putovat dalekými zeměmi všude kolem, když napíšeš matce, jak se&nbsp;ti&nbsp;daří.“</span></p>
          <p class="chunk" data-nb-ref-number="57" data-nb-words="5" data-nb-chars="26"><span class="idea" data-nb-ref-number="57" id="idea57" data-nb-words="5" data-nb-chars="26">„Jaké to&nbsp;bude psát matce?“</span></p>
          <p class="chunk" data-nb-ref-number="58" data-nb-words="57" data-nb-chars="288"><span class="idea" data-nb-ref-number="58" id="idea58" data-nb-words="57" data-nb-chars="288">„Vezmeš papír a&nbsp;napíšeš na&nbsp;něj všechna slova, která bys matce řekl, kdybys byl u&nbsp;ní, a&nbsp;ten papír odevzdáš poslovi, který putuje sem a&nbsp;tam, aby papír došel až&nbsp;do&nbsp;Vyššího Brodu a&nbsp;odtud dospěl k&nbsp;matce, a&nbsp;ta si&nbsp;ta&nbsp;slova přečte.&nbsp;– A&nbsp;takovou knihu, z&nbsp;níž se&nbsp;leccos naučíš, tu&nbsp;ti&nbsp;příště donesu.“</span></p>
          <p class="chunk" data-nb-ref-number="59" data-nb-words="6" data-nb-chars="36"><span class="idea" data-nb-ref-number="59" id="idea59" data-nb-words="6" data-nb-chars="36">„Ano, otče, dejte mi&nbsp;takovou knihu.“</span></p>
          <p class="chunk" data-nb-ref-number="60" data-nb-words="326" data-nb-chars="1890"><span class="idea" data-nb-ref-number="60" id="idea60" data-nb-words="326" data-nb-chars="1890">Když vedli tenhle rozhovor, zrovna putovali po&nbsp;cestě, která vede ohbím kolem Čertovy stěny blízko Vltavy lesem Jelení hory&nbsp;– to&nbsp;jest lesem nevede téměř žádná cesta, šli po&nbsp;temných, mechem porostlých kamenech, prosmykli se&nbsp;pod haluzemi smrků a&nbsp;dali se&nbsp;vést šuměním Vltavy, které bylo pořád slyšet&nbsp;– pak se&nbsp;však dojde ke&nbsp;Steindlovic hamru, kolem něho vede vozovka, co&nbsp;se&nbsp;vine od&nbsp;Romandlovic mlýna dolů, a&nbsp;ta údolím Vltavy kolem pohodného dovede pocestného ke&nbsp;klášteru ve&nbsp;Vyšším Brodě. Když přišli k&nbsp;domku pohodného, stařičký Adam seděl na&nbsp;dřevěné lavičce, co&nbsp;stojí u&nbsp;sněhobílé zdi domku, a&nbsp;vystavoval se&nbsp;paprskům slunce. Na&nbsp;sobě měl krátké kožené kalhoty, na&nbsp;nohou plandavé punčochy a&nbsp;boty, které mu&nbsp;už&nbsp;byly velké. Na&nbsp;horní polovině těla měl červené tílko, jinak neměl žádný kabát, jen tu&nbsp;halenu s&nbsp;vyhrnutými rukávy, a&nbsp;na hlavě neměl zhola nic. Štětiny z&nbsp;přistřiženého vousu, trčící mu&nbsp;z&nbsp;brady jako vysoké strnisko, byly sněhobílé a&nbsp;ty na&nbsp;hlavě, které mu&nbsp;doposud bujně rostly, byly rovněž bílé jako na&nbsp;jaře květy třešně. Obličej byl vyzáblý, ale ještě slabě ruměnný. Po&nbsp;boku mu&nbsp;seděl jiný staroch, také se&nbsp;slunil. Byl starému Adamovi hodně podobný, měl jen ruměnnější tváře a&nbsp;vlasy ne&nbsp;tak husté, řidší, prostě a&nbsp;nenápadně mu&nbsp;spadaly na&nbsp;šíji a&nbsp;neměly jinou barvu než bílou. Jinak byl oblečený jako soused, pouze nohy měl bez punčoch a&nbsp;bez bot, holé mu&nbsp;spadaly na&nbsp;teplou zemskou půdu a&nbsp;barvu měly tmavou, za&nbsp;tu&nbsp;vděčily slunci. Ve&nbsp;vratech nějaký zdatný muž spravoval vozík, aby s&nbsp;ním mohl odjet, a&nbsp;dál ve&nbsp;dvoře bylo vidět tři malá děcka, jak si&nbsp;hrají. Když ti&nbsp;dva poutníci, staroch se&nbsp;širákem a&nbsp;chlapec prostovlasý, oba ověšení vším možným, co&nbsp;vždycky rádi nosili s&nbsp;sebou, sešli z&nbsp;prašné pěšiny na&nbsp;slunečnou cestu, zastavili se, protože to&nbsp;lesní poutník se&nbsp;tak rozhodl, a&nbsp;ten také oslovil staršího ze&nbsp;dvou mužských, co&nbsp;seděli na&nbsp;lavici: „Bůh vás pozdrav, Adame, že&nbsp;máme dneska krásný teplý den.“</span></p>
          <p class="chunk" data-nb-ref-number="61" data-nb-words="14" data-nb-chars="81"><span class="idea" data-nb-ref-number="61" id="idea61" data-nb-words="14" data-nb-chars="81">„Jo, den je&nbsp;teplý,“ odpověděl oslovený, „ale v&nbsp;mých letech už&nbsp;slunce tak nepálí.“</span></p>
          <p class="chunk" data-nb-ref-number="62" data-nb-words="4" data-nb-chars="25"><span class="idea" data-nb-ref-number="62" id="idea62" data-nb-words="4" data-nb-chars="25">„Kolikpak vám je, Adame?“</span></p>
          <p class="chunk" data-nb-ref-number="63" data-nb-words="16" data-nb-chars="94"><span class="idea" data-nb-ref-number="63" id="idea63" data-nb-words="16" data-nb-chars="94">„Myslel bych, že&nbsp;takových sedmadevadesát, jestli jsem se&nbsp;spletl, tak o&nbsp;jeden nebo o&nbsp;dva roky.“</span></p>
          <p class="chunk" data-nb-ref-number="64" data-nb-words="6" data-nb-chars="34"><span class="idea" data-nb-ref-number="64" id="idea64" data-nb-words="6" data-nb-chars="34">„Neměl jste také děti a&nbsp;vnoučata?“</span></p>
          <p class="chunk" data-nb-ref-number="65" data-nb-words="62" data-nb-chars="310"><span class="idea" data-nb-ref-number="65" id="idea65" data-nb-words="62" data-nb-chars="310">„Jo, ten co&nbsp;tu&nbsp;sedí vedle mě, to&nbsp;je&nbsp;můj syn, je&nbsp;mu&nbsp;třiasedmdesát. Taky už&nbsp;všechno předal a&nbsp;je na&nbsp;výměnku, má&nbsp;mě&nbsp;tam u&nbsp;sebe. Tamhle jeho syn, co&nbsp;zrovna vyvádí toho hnědáka, můj vnuk, ten se&nbsp;dlouho nechtěl ženit, ale nakonec to&nbsp;přece jen udělal, a&nbsp;teď už&nbsp;tu&nbsp;jsou zas tři mrňata. Nebyli tu&nbsp;ti&nbsp;prckové zrovna teď?“</span></p>
          <p class="chunk" data-nb-ref-number="66" data-nb-words="13" data-nb-chars="72"><span class="idea" data-nb-ref-number="66" id="idea66" data-nb-words="13" data-nb-chars="72">„Dřepí vevnitř na&nbsp;dvoře, otče,“ řekl mladší z&nbsp;mužů, co&nbsp;seděli na&nbsp;lavici.</span></p>
          <p class="chunk" data-nb-ref-number="67" data-nb-words="6" data-nb-chars="33"><span class="idea" data-nb-ref-number="67" id="idea67" data-nb-words="6" data-nb-chars="33">„Tak, tak,“ opáčil mu&nbsp;starý Adam.</span></p>
          <p class="chunk" data-nb-ref-number="68" data-nb-words="20" data-nb-chars="123"><span class="idea" data-nb-ref-number="68" id="idea68" data-nb-words="20" data-nb-chars="123">„Neodešly děti a&nbsp;vnoučata od&nbsp;vás, nevracely se&nbsp;nějakou dobu domů nebo dokonce nezůstaly ve&nbsp;světě?“ zeptal se&nbsp;lesní poutník.</span></p>
          <p class="chunk" data-nb-ref-number="69" data-nb-words="72" data-nb-chars="381"><span class="idea" data-nb-ref-number="69" id="idea69" data-nb-words="72" data-nb-chars="381">„Já měl jednoho jediného syna,“ odpověděl mu&nbsp;starý Adam, „a&nbsp;ten ode mě&nbsp;nikdy neodešel, byl a&nbsp;pořád je&nbsp;v&nbsp;domku, a&nbsp;dělal si&nbsp;svou práci. Jestli si&nbsp;někdy vyšel do&nbsp;kostela, anebo musel jet někam dál kvůli dobytku, to&nbsp;nepočítám. On&nbsp;taky měl jen jednoho syna, a&nbsp;ten taky zůstal doma. A&nbsp;tak jsme žili pořád pryč, a&nbsp;když jeden zestárl, šli ostatní do&nbsp;práce a&nbsp;toho staršího dali na&nbsp;výměnek.“</span></p>
          <p class="chunk" data-nb-ref-number="70" data-nb-words="22" data-nb-chars="128"><span class="idea" data-nb-ref-number="70" id="idea70" data-nb-words="22" data-nb-chars="128">„Tak, tak, oni tu&nbsp;všichni zůstali,“ řekl lesní poutník.&nbsp;– „Mějte se&nbsp;dobře, Adame, až&nbsp;sem zas přijdu, zase si&nbsp;spolu povykládáme.“</span></p>
          <p class="chunk" data-nb-ref-number="71" data-nb-words="11" data-nb-chars="61"><span class="idea" data-nb-ref-number="71" id="idea71" data-nb-words="11" data-nb-chars="61">„Tak se&nbsp;mějte dobře, a&nbsp;nebuďte tak pilný,“ opáčil starý Adam.</span></p>
          <p class="chunk" data-nb-ref-number="72" data-nb-words="12" data-nb-chars="63"><span class="idea" data-nb-ref-number="72" id="idea72" data-nb-words="12" data-nb-chars="63">„I&nbsp;kdybych byl nevímjak pilný, ta&nbsp;má&nbsp;píle už&nbsp;není tak vydatná.“</span></p>
          <p class="chunk" data-nb-ref-number="73" data-nb-words="22" data-nb-chars="97"><span class="idea" data-nb-ref-number="73" id="idea73" data-nb-words="22" data-nb-chars="97">„No, no&nbsp;– malou část práce už&nbsp;bere na&nbsp;sebe váš syn, a&nbsp;až bude větší, vezme jí&nbsp;na&nbsp;sebe ještě víc.“</span></p>
          <p class="chunk" data-nb-ref-number="74" data-nb-words="12" data-nb-chars="74"><span class="idea" data-nb-ref-number="74" id="idea74" data-nb-words="12" data-nb-chars="74">„To není můj syn,“ řekl lesní poutník, „ten je&nbsp;horního Raimunda, hajného.“</span></p>
          <p class="chunk" data-nb-ref-number="75" data-nb-words="43" data-nb-chars="235"><span class="idea" data-nb-ref-number="75" id="idea75" data-nb-words="43" data-nb-chars="235">„Tak, tak, tak, to&nbsp;jsem nevěděl,“ odpověděl starý Adam, a&nbsp;ti dva pocestní vykročili, po&nbsp;úzké vozovce se&nbsp;brali dolů, k&nbsp;ohybu, kde se&nbsp;Vltava stáčí, je&nbsp;tam plot a&nbsp;stromy a&nbsp;ty jim zakrývaly výhled, takže se&nbsp;nemohli ohlédnout na&nbsp;bílý domek.</span></p>
          <p class="chunk" data-nb-ref-number="76" data-nb-words="39" data-nb-chars="223"><span class="idea" data-nb-ref-number="76" id="idea76" data-nb-words="39" data-nb-chars="223">Sešli až&nbsp;k&nbsp;opatství a&nbsp;pak zahnuli znovu doleva ke&nbsp;kopcům a&nbsp;k&nbsp;domku Simmibauerovic, dorazili tam k&nbsp;večeru. Druhého dne zůstali doma a&nbsp;lesní poutník se&nbsp;probíral svými věcmi a&nbsp;klouček mu&nbsp;asistoval, jako kdyby mu&nbsp;chtěl pomáhat.</span></p>
          <p class="chunk" data-nb-ref-number="77" data-nb-words="70" data-nb-chars="427"><span class="idea" data-nb-ref-number="77" id="idea77" data-nb-words="70" data-nb-chars="427">Tak starci ubíhal čas, jak je&nbsp;to&nbsp;ve&nbsp;stáří obvyklé, hodně rychle&nbsp;– chlapci, protože ten cílil kupředu, hrozně pomalu&nbsp;– a&nbsp;jednou v&nbsp;pozdním podzimu, když seděli u&nbsp;svahu spadajícího k&nbsp;zalesněné prohlubni, slunce už&nbsp;svítilo dost znaveně, listí opadávalo, k&nbsp;odletu se&nbsp;houfovaly sýkory koňadry, vlaštovky už&nbsp;tu&nbsp;nebyly, po&nbsp;bledém nebi táhla vznášivá, temná šipka divokých husí, řekl chlapec: „Otče, já&nbsp;od&nbsp;vás neodejdu, dokud budu živ.“</span></p>
          <p class="chunk" data-nb-ref-number="78" data-nb-words="299" data-nb-chars="1613"><span class="idea" data-nb-ref-number="78" id="idea78" data-nb-words="299" data-nb-chars="1613">„Dítě,“ opáčil mu&nbsp;lesní poutník, „ty budeš žít o&nbsp;mnoho déle než já, a&nbsp;taky ode mě&nbsp;odejdeš dřív, než umřu a&nbsp;než bys musel žít pak už&nbsp;dál sám. Ani vlastní děti u&nbsp;rodičů nezůstávají, neřkuli cizí; všechny odejdou z&nbsp;domova, aby dobyly svět, a&nbsp;nechají rodiče samotné, a&nbsp;i kdyby ti&nbsp;jim byli obětovali všechno, dali jim všechno štěstí a&nbsp;všechnu krev svého srdce. Asi je&nbsp;takový zákon přírody. Láska spěje pouze kupředu, ne&nbsp;zpět. To&nbsp;přece vidíš i&nbsp;u&nbsp;rostlin: nový výhonek cílí vždy od&nbsp;starého dál do&nbsp;výše, nikdy zpátky; starý zůstává vzadu, neroste už&nbsp;a&nbsp;usychá. A&nbsp;i když větve u&nbsp;některých rostlin jako kdyby ustupovaly zpátky a&nbsp;míří dolů, je&nbsp;to&nbsp;jen proto, aby se&nbsp;dotkly země a&nbsp;založily nový kmen, který vzápětí vyrazí z&nbsp;toho místa vzhůru, jako šíp vystřelí do&nbsp;výše. Když se&nbsp;podíváš na&nbsp;jahody, mají dlouhé, jemné šlahouny, které míří po&nbsp;zemi pryč, a&nbsp;pokud takový šlahoun někdy odbočí do&nbsp;strany, nikdy už&nbsp;se&nbsp;nevrátí tam, odkud vyšel, nýbrž vytvoří si&nbsp;jakýsi háček, tím se&nbsp;zanoří do&nbsp;země, a&nbsp;z&nbsp;tohoto ohniska pak plodí další a&nbsp;další pokolení, a&nbsp;ta spějí vždy dál a&nbsp;dál odtud. Ty&nbsp;také přece nemiluješ matku tolik, jako ona miluje tebe. Je&nbsp;velmi vzácné, velmi vzácné, když dospělí synové zůstávají u&nbsp;otce. Znal jsem dva, byli to&nbsp;velmi jemní pánové, a&nbsp;vzdali se&nbsp;úřadů, aby mohli být u&nbsp;otce. Nechodili ani k&nbsp;přátelům, pokud otec byl večer churavý, seděli u&nbsp;něho a&nbsp;bedlivě střežili jeho neduh. Ale to&nbsp;je&nbsp;výjimka a&nbsp;je vzácná. Ani to&nbsp;začasté nebývá tak jako u&nbsp;starého pohodného Adama, u&nbsp;něho zůstali, jen proto, že&nbsp;za&nbsp;humny se&nbsp;vůči nim chovají téměř pohrdavě, a&nbsp;tak jsou raději doma u&nbsp;svých a&nbsp;vedou si, jak si&nbsp;ta&nbsp;rodina vede už&nbsp;léta.“</span></p>
          <p class="chunk" data-nb-ref-number="79" data-nb-words="96" data-nb-chars="565"><span class="idea" data-nb-ref-number="79" id="idea79" data-nb-words="96" data-nb-chars="565">Po&nbsp;tomhle rozhovoru už&nbsp;jen mlčeli a&nbsp;brali se&nbsp;dolů do&nbsp;údolí Vltavy, mezi jednotlivě stojícími a&nbsp;daleko od&nbsp;sebe rozsetými domky, kde obyvatelé buď sbírali listí, aby měli na&nbsp;zimní podestýlku, anebo dřevem nebo proutím nebo dokonce odpadem ze&nbsp;slámy zakrývali tu&nbsp;stranu domu, kam v&nbsp;zimě vanou chladné větry, anebo z&nbsp;dvoukolové káry skládali pozdní brambory, co&nbsp;si&nbsp;z&nbsp;malého políčka dovezli domů. Večer ti&nbsp;dva pocestní došli k&nbsp;hájence horního Raimunda, na&nbsp;jeho louce už&nbsp;nebylo nic než jediný snad ještě ocún, ale ten už&nbsp;byl také odkvetlý a&nbsp;celý obrostlý noční jinovatkou.</span></p>
          <p class="chunk" data-nb-ref-number="80" data-nb-words="172" data-nb-chars="972"><span class="idea" data-nb-ref-number="80" id="idea80" data-nb-words="172" data-nb-chars="972">Už&nbsp;za&nbsp;rok se&nbsp;splnilo, co&nbsp;lesní poutník tu&nbsp;tak chmurně předpověděl. Vorař Simon, kloučkův kmotr, od&nbsp;něhož chlapec dostal jméno Simon anebo Simi, jak ho&nbsp;rodiče vždycky přezdívali, řekl jednou hajnému, kdyžtě už&nbsp;je&nbsp;kluk tak velký a&nbsp;i tak naučený, že&nbsp;je&nbsp;povinností rodičů strčit ho&nbsp;někam, kde se&nbsp;naučí to, co&nbsp;mu&nbsp;bude jednou třeba dobré k&nbsp;obživě&nbsp;– a&nbsp;často tenhle výrok opakoval. Rodiče se&nbsp;zeptali lesního poutníka, protože k&nbsp;němu měli bezmeznou důvěru a&nbsp;bez jeho rady už&nbsp;neudělali nikdy nic. Ten řekl, že&nbsp;má&nbsp;vorař pravdu, mělo by&nbsp;to&nbsp;tak být. Když se&nbsp;polovinu léta radili a&nbsp;radili, jak to&nbsp;všechno udělat, a&nbsp;když si&nbsp;to&nbsp;konečně vyjasnili, otec jednoho chladného listopadového dne, kdy půda už&nbsp;zmrzla na&nbsp;kost, uřízl v&nbsp;oboře z&nbsp;lísky hůl, zachumlali kloučka do&nbsp;tlustých, teplých, jemu neznámých šatů, které mu&nbsp;připadaly hrozně pěkné, a&nbsp;otec ho&nbsp;odvedl co&nbsp;cizího kraje, aby se&nbsp;tam něco naučil. Chlapec šel ochotně a&nbsp;trpělivě, protože všichni, koho znal, přece říkali, že&nbsp;to&nbsp;tak má&nbsp;být.</span></p>
          <p class="chunk" data-nb-ref-number="81" data-nb-words="96" data-nb-chars="580"><span class="idea" data-nb-ref-number="81" id="idea81" data-nb-words="96" data-nb-chars="580">Hájenka teď byla hodně osamělá, protože ti&nbsp;dva odešli lesem pryč, a&nbsp;tenký pruh kouře stoupal k&nbsp;šedému listopadovému nebi skoro až&nbsp;zasmušile, když si&nbsp;hajná dělala k&nbsp;obědu polévku, kterou si&nbsp;honem honem kuchtila, vždycky když muž nebyl doma, namísto aby vařila, jak se&nbsp;sluší a&nbsp;patří; pak usedla na&nbsp;stoličku v&nbsp;kuchyňské jizbičce, tam, kde jindy česala chlapci hladké plavé vlasy, a&nbsp;jedla. Bylo vidět lesního poutníka, jak se&nbsp;ve&nbsp;svém šedém kabátě a&nbsp;s&nbsp;velkým kloboukem ubírá po&nbsp;loučovickém úbočí mezi bílými kmeny teď už&nbsp;bezlistých bříz, tedy dobře viditelnými, k&nbsp;Simmibauerovic domku.</span></p>
          <p class="chunk" data-nb-ref-number="82" data-nb-words="48" data-nb-chars="279"><span class="idea" data-nb-ref-number="82" id="idea82" data-nb-words="48" data-nb-chars="279">Osm týdnů poté, co&nbsp;se&nbsp;tohle stalo, i&nbsp;lesní poutník navždycky odešel z&nbsp;tohohle kraje. Simmibauer říkal, že&nbsp;se&nbsp;třeba strašně rmoutí pro chlapce hajného Raimunda&nbsp;– „ale já&nbsp;si&nbsp;to&nbsp;nemyslím,“ dodal, „protože co&nbsp;si&nbsp;tak asi mužský, kterému je&nbsp;navíc tolik, může povídat s&nbsp;takovým klukem?“</span></p>
          <p class="chunk" data-nb-ref-number="83" data-nb-words="97" data-nb-chars="584"><span class="idea" data-nb-ref-number="83" id="idea83" data-nb-words="97" data-nb-chars="584">Sedlák nám klukům příští léto, když jsme byli u&nbsp;něho, ukázal ještě boty lesního poutníka, hustě pobité těžkými hřeby, ty&nbsp;boty tu&nbsp;nechal, protože si&nbsp;dal ušít velikánské juchtové holínky a&nbsp;v&nbsp;nich pak odešel pryč vysokým sněhem. Vzal si&nbsp;s&nbsp;sebou velkou knihu, mezi stránkami měl založené spousty mechů. Boty Simmibauer postupně rozedral, jinak tu&nbsp;po&nbsp;starochovi nic viditelného nezůstalo. Vyrostli jsme a&nbsp;nikdo z&nbsp;nás by&nbsp;si&nbsp;byl jistě v&nbsp;životě už&nbsp;nevzpomněl na&nbsp;lesního poutníka, kdybych se&nbsp;byl později náhodně neobeznámil s&nbsp;tím, jaký vedl kdysi život; o&nbsp;něm budeme vyprávět v&nbsp;další kapitole.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./lesni_poutnik_006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>