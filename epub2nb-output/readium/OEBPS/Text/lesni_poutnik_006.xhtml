<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lesni_poutnik-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lesni_poutnik-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">Na lesním svahu</p>
			<p class="MLP_text_bez1radku ParaOverride-1">O&#160;celý jeden lidský věk dříve, než se udá<a id="_idTextAnchor001"></a>lo to, co jsme tu prve vylíčili, narodil se hodně daleko od dějiště těchto událostí jedněm rodičům chlapeček, tak jako se o&#160;pětašedesát let nato narodil chlapec hajným. Obojím rodičům bylo společné, že byli požehnáním v&#160;podobě potomka obšťastněni po dlouhém neplodném manželství, u&#160;obou bylo narozené děcko posléze jediným a&#160;u&#160;obou bylo odloučeno od veškerého dalšího světa a&#160;odkázáno bezmála pouze na obcování s&#160;rodiči. Kolem rodiště staršího chlapce nebylo sice tolik lesů a&#160;kopců jako u&#160;rodiště chlapce hajných, a&#160;také nebyli jeho rodiče tak prostoduší, že by neznali téměř nic než kmeny stromů, co stály v&#160;okolí, a&#160;vodu protékající kolem: nicméně ani u&#160;nich to nebylo o&#160;tolik jiné. Otec byl kazatelem v&#160;jedné vsi v&#160;severním Německu, velmi dlouho čekal na to místo; to zastával teď už deset let, a&#160;nic jej z&#160;něho nepudilo pryč. Kolem vsi, jak jsme už řekli, nebyly lesy a&#160;kopce, nýbrž široko daleko rovina, a&#160;na ní zrovna moc les nebyl, ale pokud se člověk zadíval do dálky, několik stromů u&#160;plotů a&#160;na mezích přece jen stálo titěrných až někde u&#160;obzoru: pole s&#160;pšenicí, s&#160;ječmenem nebo s&#160;pohankou, nepříliš široká, byl pak už jen úzký pás a&#160;čára; nesmírná kupole nebes byla plná bílých a&#160;šedých i&#160;modře se třpytících oblaků; kostelní věž, radnice nebo nějaké to obydlí, kde zase sídlili už nějací lidé, bylo, pokud se na ně sneslo zrovna příznivé osvětlení, tak nepatrný bílý světlý bod anebo čárečka na modrém pásu kdesi v&#160;dáli, že v&#160;oné farní vsi prostě byl člověk tak odříznut od ostatního světa lidí, jako kdyby žil někde v&#160;rozlehlém lese. Otec se ze vsi nikdy nevzdálil, vyjma toho, že odpoledne co odpoledne chodíval se svou španělkou na procházku do polí, a&#160;jednou jedinkrát za dobu, co vy­konával svůj úřad, odjel v&#160;malém kočáře, protože měl cosi co dělat na konzistoři. Z&#160;širého světa do vsi také nikdo nezavítal, krom toho, že jednou za dva, za tři roky přijel nějaký ten kolega se svou polovičkou anebo s&#160;počestně oděnou dcerou a&#160;u&#160;kazatelových popil kávy. Otec takové návštěvy nikdy neopětoval, dílem proto, že mu nebylo snadné chodit někam daleko, dílem proto, že si uložil mnohá studia a&#160;nedostal se k&#160;tomu, aby si užíval světa. Sedláci jezdili do města, když po sklizni chtěli prodat obilí, jinak snad ještě ten nebo onen, když byl ve městě trh a&#160;potřebovali v&#160;nejbližší době něco do hospodářství. Fara a&#160;kostel, u&#160;jehož venkovní zdi a&#160;u&#160;zadní mříže rostla spousta šeříkových keřů, byly kousek cesty od vsi, která se schovávala za vrbami a&#160;za několika starými ovocnými stromy tak, až téměř nebyla vidět. Vnitřek fary a&#160;dvůr se udržovaly ve výsostné čistotě. Dvůr, který budova obklopovala jen ze tří stran, byl vysypán pískem a&#160;budova měla na straně do něho kolem dokola chodbu se čtyřhrannými zděnými sloupy a&#160;nízkou zídkou jako s&#160;jakýmsi parapetním zábradlím; chodba se faráři velice zamlouvala, protože se v&#160;ní mohl procházet a&#160;měla v&#160;sobě něco ze zámku. Někdy tu stály i&#160;rostliny na dlouhých stoncích nebo i&#160;jiné podivuhodnosti. Největší krásou celého kraje ovšem byla farní zahrada, v&#160;té se celé roky střídalo totéž: primule, tulipány, levkoje, indické růže, pak velké růže, karafiáty, jiřiny a&#160;astry. Matka chlapcova, farářova manželka, byla bystrá, tichá, modrooká žena, která chodila mezi astrami a&#160;jiřinami a&#160;snažila se svého chlapce vychovávat v&#160;mravopočestnosti. Vydávala se ven ještě méně než její muž, jen zřídkakdy si s&#160;ním vyšla na procházku a&#160;málokdy se uvolnila, aby sešla do vsi; pořád byla za plotem domu, vládla tu a&#160;konala a&#160;udržovala čistotu a&#160;pořádek. Chodila po domě velice zlehka a&#160;zvolna a&#160;jako sluneční paprsek pronikala do všech puklin a&#160;rozsedlin, aby se odstranil prach a&#160;všechno bylo důkladně čisté a&#160;hladké. Z&#160;bytu odcházela do kostela, tam byla člověk ze svého muže nejnadšenější, a&#160;doma svým dvěma děvečkám dávala příklad shovívavosti a&#160;dobrodušné umírněnosti. Do světa se nevydávala, ne snad proto, že by jej nenáviděla, nýbrž proto, že se tam prostě nevydávala. Kdykoliv se mluvilo o&#160;čemkoliv tam venku a&#160;hovor se obracel na ni, řekla pouze: „To nevím.“ Této odpovědi se dostávalo ponejvíce jejímu manželovi&#160;– zvenku sem totiž téměř nikdo nikdy nezavítal –, když četl nějaké zeměpisné líčení, které také už nebylo pravda, a&#160;pak jí vykládal o&#160;obyčejích a&#160;zvycích národů, jaké jsou všude po zeměkouli.</p>
			<p class="MLP_text ParaOverride-1">Protože k&#160;povolání kazatelově patří i&#160;to, být obci zářným vzorem bezúhonného počínání, jeho chlapec, jak vyrůstal, nesměl ven do vsi za ostatními kloučky, hrát si s&#160;nimi; on ani jinak neměl ve vsi co dělat, třeba něco donést, protože to vždycky obstarávaly děvečky&#160;– a&#160;tak byl neustále u&#160;rodičů, musel s&#160;nimi tam a&#160;zase onam a&#160;vést si, jak zaveleli, musel se učit a&#160;připravovat se na budoucí povolání. Neviděl nikdy nic než tu rovinu a&#160;veliké nebe nad ní a&#160;v&#160;zimě teplou jizbičku a&#160;kamna. Otec ho sám vyučoval ve všech oborech, které v&#160;budoucnu pro něj mohou být nezbytné, a&#160;ježto sám si v&#160;činnostech, kterým se věnoval, dopřával jen málo volného času, i&#160;chlapci rozdělil vždy celý den tak, že ten se hodinu za hodinou měl zabývat něčím, co mu jednou možná bude užitečné&#160;– a&#160;chlapec všechno přesně plnil.</p>
			<p class="MLP_text ParaOverride-1">Tak jak to u&#160;otců zhusta bývá, že svým dětem dopřejí jakékoliv postavení, jen ne to, které sami zastávají, tak ani farář nechtěl, aby jeho Georg studoval teologii a&#160;dal se na klopotné putování za nějakou tou farou, na něž se kdysi pustil sám. Chlapec by arci byl nejraději kazatelem a&#160;nic by byl nedělal tak rád, jako oblékal si příhodné roucho, pronášel projevy, biřmoval, šířil křesťanské učení a&#160;podobné věci, ale otec k&#160;tomu nesvolil, jeho tužby mířily k&#160;tomu, aby syn byl jednou syndikem nebo vyšším správním úředníkem anebo podobným pánem ve vznešené kanceláři, co sídlí ve velkém domě a&#160;dokáže dobře opatřit své děti. Už když syna vyučoval, zaměřil všechno k&#160;tomu cíli, přednášel mu všechno to, o&#160;čem si jen trochu mohl myslet, že mu to v&#160;tomhle povolání bude případně na prospěch. Zejména ho učil, aby zvládal dobře latinu, a&#160;trval na krásném, lehkém, čitelném rukopise; chlapec se učil a&#160;vykonával všechno, co mu otec nařídil naučit se a&#160;vykonat.</p>
			<p class="MLP_text ParaOverride-1">A&#160;tak konečně nadešel čas, kdy kazatel řekl, že syn teď už umí a&#160;ví všechno, co umět a&#160;znát nezbytně musí, a&#160;že se nyní musí vydat do nějakého toho učiliště, aby se oddával oborům výdělečným a&#160;zdokonaloval se v&#160;nich. Matka by byla nejraději měla dítě dál u&#160;sebe a&#160;nedokázala si představit větší blaženství, než kdyby tak plynul den po dni, a&#160;její nevinné děcko by si jí pořád hrálo u&#160;nohou. Ale jelikož byla žena rozumná a&#160;uznávala, že tak, jak velí jeho stav, musí z&#160;domu, aby se učil a&#160;byl z&#160;něho někdo jako jeho otec, a&#160;jako celý její život byl jednou jedinou obětí, aby se kořila ctnosti a&#160;lidem byla příkladem, tak se obětovala i&#160;tady a&#160;pustila syna pryč a&#160;nevznesla slova námitky. Opatřila jej vším, co bylo možné, prádlem, šaty, potřebnými nástroji a&#160;dobrými naučeními, co jen mohl v&#160;cizině a&#160;odloučen od rodičů potřebovat, dali mu ještě, co v&#160;domě za léta naspořili, rozloučil se a&#160;šel. Šel a&#160;odnášel si s&#160;sebou přemítavost, kterou měl po matce, a&#160;jednoduchost, kterou měl po otci. Rodiče dál seděli ve velké jizbě a&#160;vysílali za ním tisícero požehnání.</p>
			<p class="MLP_text ParaOverride-1">Když Georg, kterého matka pořád ještě měla za kloučka, on však už teď byl jinoch se vším všudy, dorazil do univerzitního města, které mu určili za cíl jeho další životní dráhy, nejdříve ze všeho musel odevzdat dopisy, které mu dali s&#160;sebou otec a&#160;superintendent, dávný otcův přítel ze školních let&#160;– přítel ze školních let, kterého otec teď už pětadvacet let neviděl. Pak se nastěhoval do bytu, který mu předtím obstaral jeden otcův přítel, a&#160;poté se pustil do zařizování studia, které měl před sebou. Dohodli se, že první čas, kdy bude mít ještě málo známostí a&#160;doporučení, bude žít z&#160;peněz, které mu rodiče dali s&#160;sebou, a&#160;že poté, až se zabydlí a&#160;vejde trochu ve známost, měl by si vydělávat na nutnou obživu kondicemi, a&#160;k&#160;tomu že farář přidá, co tak se na faře každý rok nastřádá. Toho se Georg držel, skrblil s&#160;penězi, které měl s&#160;sebou, aby ten poklad příliš brzy nepromrhal a&#160;nemusel si dělat v&#160;duchu výčitky, že nějak hýří. Záhy poznal, že se zásobami vědomostí, které od otce nabyl, to zas úplně nejlepší nebude; viděl, že se u&#160;otce nenaučil leccos, co tady potřebuje, a&#160;že se naučil leccos, co mu tady k&#160;ničemu není. Musel si tedy, když poznal, jak se věci mají, vypracovat plán úplně jiný, než jaký mu narýsovali doma, a&#160;leccos dohánět, co by mu jako nezbytné v&#160;životě nepřipadlo. Ale to mu ani nevadilo. Vrátil se až k&#160;bodu, o&#160;němž se domníval, že odtud může s&#160;jistotou vyjít, a&#160;začal si to, co se potřeboval doučit, rozvrhovat a&#160;třídit, a&#160;podle toho plánu pak postupoval. Pustil se do toho všeho nanejvýš horlivě a&#160;činil se náruživě a&#160;pilně. Tak jak doma vstával od učení, pouze když se vydal s&#160;otcem na procházku, to ho tatínek vždycky vzal za ruku a&#160;vedl podél osázených polí, i&#160;tady seděl celý den nad knihami a&#160;jen kvečeru si vyšel ven a&#160;dal se kousek do polí, co byla všude kolem města, protože mu vštípili, aby si hleděl zdraví a&#160;věnoval se tělesnému pohybu. Jeho hezká tvář, červená a&#160;bílá, a&#160;na ní něžné nadšené oči už tehdy leckoho upoutaly, ale Georg nevěděl, že takové má, a&#160;jen tak žil. Postupně byl mezi lidmi známější a&#160;známější, objednávali si ho na kondice, on objednávky přijímal a&#160;plnil je přesně a&#160;pečlivě. Od té doby měl čas nabitý, neměl oddechu mezi vlastní prací, z&#160;níž měl poté těžit ve své životní dráze, a&#160;vyučováním, jímž měl jiným vštěpovat to, co ještě nevěděli.</p>
			<p class="MLP_text ParaOverride-1">Dohodli se kdysi doma, aby se ušetřily ty velké peníze za cestování, že tři roky domů nepřijede. Ještě než byl třetí rok u&#160;konce, mohl si dovolit z&#160;vlastních prostředků zaplatit takovou cestu, a&#160;hodlal rodiče překvapit.&#160;– A&#160;jednoho dne pozdě na podzim, kdy už většina polí v&#160;rovině byla hnědá, protože je zorali, a&#160;některá dokonce už pokrývala modravá tmavá, orosená zeleň ozimů, štíhlý muž v&#160;černém sametové kabátě, na hlavě s&#160;černým sametovým baretem, s&#160;dlouhými vlasy až na ramena a&#160;v&#160;ruce s&#160;pořádnou sukovicí připutoval k&#160;zadní mříži zahrady, která tak jako přední se nikdy nezamykala, a&#160;vedle úplně posledních zbytků aster už docela zvadlých nočními mrazíky prošel ke kazatelově domu. Farář v&#160;obvyklém černém hávu byl zrovna v&#160;chodbě se čtverhrannými sloupy a&#160;cídil kmínky růží, co tu rostly v&#160;květináčích, aby byly čisté, než přijdou do mrňavého skleníku, na který si za ty tři roky našetřil&#160;– a&#160;matka vyhlížela oknem ve spíži, jak mladý muž prochází zahradou&#160;– ti dva v&#160;něm hned poznali syna Georga a&#160;v&#160;celém domě propukla radost a&#160;veselí. I&#160;když jako kdyby se za tu dobu vůbec nic nezměnilo, přece jen leccos bylo jiné: stovky nesmírně drobných vráseček a&#160;čáreček v&#160;obličeji, co matka měla, už když syn odjížděl, byly teď větší a&#160;hlubší, a&#160;mezi nimi se ukazovaly teď nové, jemné a&#160;mířící do všech stran, i&#160;obličej, jindy pořád jemně ruměnný, byl teď málem úplně bílý a&#160;téměř ještě křehčí než dřív&#160;– jen oči byly stále tak modré a&#160;hezké jako kdysi; farář měl teď špičatější lokty, krok už neměl tak jistý a&#160;celý jako kdyby se trochu zmenšil; z&#160;chlapce, pozdního plodu dvou stárnoucích manželů, kteří si jej tak toužebně přáli, byl už jinoch, obličej mu ztmavl a&#160;rozvil se, a&#160;kolem brady a&#160;rtů bylo vidět hojné náznaky prvního vousu.</p>
			<p class="MLP_text ParaOverride-1">„Bůh tě pozdrav, synu Georgu,“ řekla matka, „Bůh tě pozdrav. Dal sis ty hezké věci, co máš na sobě, ušít teprve v&#160;poslední době?“</p>
			<p class="MLP_text ParaOverride-1">„Ano, máti,“ odpověděl syn, „nejen tohle jsem si dal ušít, mám ještě leccos dalšího, to jsem ale nechal doma v&#160;truhle, protože jsem to na cestu nepotřeboval a&#160;protože se to hodí jen do města.“</p>
			<p class="MLP_text ParaOverride-1">Otec byl zvědav, jak se daří rektorovi, co dělá ten a&#160;onen pedel, jak prospívá ta a&#160;ona krčma, jak si počínají studentské spolky a&#160;jak se dodržuje ten a&#160;onen zvyk: ale rektor byl milovník všeho řeckého a&#160;každou otázku vztahoval k&#160;helénství, pedelové umřeli, hospody přišly do nových rukou a&#160;mravy a&#160;zvyky i&#160;počínání studentských korporací se docela změnily.</p>
			<p class="MLP_text ParaOverride-1">Syn zůstal doma tak dlouho, dokud mu to jeho záležitosti dovolovaly, a&#160;rodičovská láska prahla po tom, aby ještě zůstal, aby to však nebylo na úkor jeho budoucnosti. Posléze čas uplynul a&#160;Georg musel pryč. Teprve teď se chystal opravdu na univerzitu, zabrat se do toho, čím se vydělává na chléb, jak tomu otec říkal. Podruhé se rozloučil, rodiče se s&#160;ním rozžehnali se slzami a&#160;s&#160;mnohým požehnáním, ale už ne s&#160;tolika dobrými naučeními jako poprvé, protože už byl velký a&#160;rozumný a&#160;stárnoucí rodiče si nedodali odvahy. Znovu se vydal pěšky rovinou tak, jak přišel, a&#160;farní obydlí opět osamělo tak jako předtím. Samota byla den co den táž, tak jako slunce bylo den co den totéž a&#160;osamělé, jak svítilo na střechu obydlí, a&#160;večer co večer ozařovalo vždy totéž místo na hlavici kostelní věže. Plynul rok za rokem: farář kázal, manželka udržovala majetek, sedláci vozili obilí do města a&#160;pole na rovině, se změnami jen nepatrnými, jaké mělo za následek střídání obilních druhů, vypadala tak jako staletí předtím.</p>
			<p class="MLP_text ParaOverride-1">Kazatelův syn byl ve městě a&#160;s&#160;velikou horlivostí se pustil do studia všeho, co bylo patřičné pro postavení, jaké se otci nad jiné zamlouvalo, a&#160;ve studiu vytrval. Vynakládal stejnou píli, jakou až doposud vždycky, nenechával ladem žádný obor, o&#160;němž se domníval, že by mu jednou v&#160;budoucím postavení mohl být užitečný, ale do toho si nacházel i&#160;tolik času, aby se trochu oddával svému sklonu, který ho pudil k&#160;matematice a&#160;k&#160;přírodním vědám, a&#160;pěstoval tyhle předměty jako vedlejší činnost, ovšem konečně se i&#160;blížil cíli jednou získat významné úřednické místo. Nicméně rodiče už se toho nedožili. Tak jako je kazatel obvykle už starý, když nastoupí do úřadu, tak jako je jeho manželka obvykle už postarší, když se za něj vdá, protože ji pozná ponejvíce už za studií, a&#160;vytrvají spolu v&#160;lásce, věrnosti a&#160;oddanosti, dokud se někde nenajde nějaká ta malá fara, kam se mohou nastěhovat a&#160;kde začasté nástup do úřadu a&#160;oddavky spadají v&#160;jedno&#160;– nakonec i&#160;tady ještě muselo uplynout po svatbě celých deset let, než kazatelova choť muži povila syna Georga: a&#160;tak oba rodiče zemřeli, než syn dosáhl až tam, kam jej viděli odcházet. Poslední otcův dopis byl ještě docela veselý, a&#160;ježto syn viděl pouze tahy písma, a&#160;ty byly pořád stejné, ne však rysy tváře, a&#160;ty se za těch málo let, co byl zase pryč z&#160;domova, rychle změnily, připadalo mu, že ta zvěst o&#160;smrti rodičů přišla příliš brzy, jako něco, co v&#160;duchu asi pokládal za možné, co však odsouval do let kdesi daleko v&#160;budoucnosti. Když dostal tu zprávu, že rodiče jeden po druhém zemřeli, na svůj věk ještě příliš brzy, i&#160;když byli už staří&#160;– nepodnikal ze začátku nic, přerušil veškeré studium a&#160;nějakou dobu žil jako nějaký zahaleč. Pak veškeré dosavadní usilování hodil za hlavu a&#160;začal se oddávat matematice, přírodovědě, mechanickým vědám a&#160;stavitelství&#160;– a&#160;tak jako dříve, protože byl výchovou tomu uvyklý, vynakládal veškerou vytrvalost a&#160;trpělivost na něco, co pokládal za správné, a&#160;obětoval všechno, aby dovršil, co započal, i&#160;teď si tak počínal a&#160;vynaložil všechny síly, aby se novému cíli co nejvíce přiblížil, o&#160;to víc, že ho k&#160;tomu pudila jeho záliba a&#160;to, co dělal předtím, konal pouze z&#160;lásky k&#160;rodičům. Ještě jednou se vypravil do Železné Kopaniny, tak se jmenovala vesnice, kde byli pochováni oba rodiče. Na jejich hrobech byly prosté kříže, na faře bydleli cizí lidé, v&#160;zahradě se leccos změnilo&#160;– a&#160;rovina, na níž byla pole, a&#160;šedivé doškové střechy ve vsi, co vyčnívaly z&#160;pastvisk a&#160;z&#160;ovocného stromoví, a&#160;slunce, které na to na všechno shůry svítilo, to bylo všechno zrovna tak, jako když ještě jako chlapec kolem všech těchhle věcí chodil. Znovu se bral pěšky rovinou, zašel do města, kde se až doposud oddával svému vědeckému konání, ale nezůstal tu, zase z&#160;města vyšel a&#160;postupně se ocitl v&#160;jižnějších končinách, které v&#160;záři slunce, které tu tkvělo vysoko, třpytily se mu docela přívětivě v&#160;ústrety. Ježto odmalička se vždy pohyboval jen blízko rodičů, kdyžtě se hustší osídlení vyskytovalo teprve daleko od okraje roviny, v&#160;níž vyrůstal, ježto Georg i&#160;za studií obcoval jen s&#160;málo lidmi, dalo by se říci, že se nestýkal s&#160;nikým, že pořád jen seděl v&#160;knihách a&#160;s&#160;lidmi přicházel do styku téměř jen jako s&#160;nějakými náhodnými přírodními silami, které působí podle neznámých jakýchsi zákonů, jež mají v&#160;sobě, ne jako s&#160;živoucími bytostmi, které mají duši tak jako on sám, které se dokáží oddávat lásce a&#160;nenávisti, chovat náklonnost i&#160;odpor: a&#160;tak nabyl v&#160;sobě čehosi plachého, odtažitého, dalo by se říci divého&#160;– a&#160;ježto jeho rodiče byli teď už mrtvi, připadalo mu, že snad je jediný člověk na světě a&#160;mimo něj už nikdo není. Proto také se asi stalo, že se odvrátil od právní nauky a&#160;od státovědy, ježto ty všeobecně předpokládají takovou a&#160;onakou pospolitost a&#160;obcování lidí s&#160;lidmi, kteří na sebe navzájem působí zaujatou náruživostí, přízní a&#160;nepřízní, a&#160;pro něj nic takového neexistovalo. Proto jeho srdce tíhlo k&#160;přírodě, k&#160;věcem, které jaksi jsou tu jako takové, které po něm nic nevyžadují a&#160;jimž podobné žily pospolu už s&#160;jeho rodiči, když u&#160;nich vyrůstal. Proto ho všechno táhlo ke stavitelství, jehož pomníky, zbudované mrtvými, tyčí se tu jako cosi téměř svérázně samostatného, vysílají krásná znamení, jež jako něco trvalého působí na city v&#160;lidské duši a&#160;svou chmurnou nádherou poukazují na ty, kteří už odešli z&#160;tohoto světa a&#160;prodlévají tam, kde jsou teď jeho rodiče. Georg za svého putování na jih došel i&#160;do lesů, jaké za svého dospívání ve vlasti nikdy neviděl a&#160;které, ježto pobýval daleko od domova ve městě, kde hověl svým prvním vědeckým snahám, potkával jen v&#160;podobě navýsost nepatrné a&#160;nuzné. Miloval ty lesy, rád se v&#160;nich procházel, hledal v&#160;nich všelicos, to si pak bral domů a&#160;chystal do sbírek. Viděl i&#160;velké hory, pobýval v&#160;nich, v&#160;jejich vrcholcích, stěnách a&#160;hrotech spatřoval stavitelská díla, která kdysi v&#160;pradávných dobách kdosi zbudoval. Rád sám samotinký chodíval kolem proudících bystřin, které se v&#160;úpatí oněch stavitelských děl valily do údolí. Protože ve svém učení se už nemusel podřizovat těm a&#160;oněm předpisům, pouze takovým, které si sám stanovil, protože už nemusel skládat zkoušky, v&#160;nichž by musel prokazovat zdatnost v&#160;tom a&#160;v&#160;onom oboru, protože ho ten a&#160;onen předmět zajímal jenom do té míry, nakolik, až jej zvládne, ho bude jednou uplatňovat tak, jak mu bude libo: svá studia si řídil podle toho, jak mu to připadalo nejprospěšnější, jak podle svého přesvědčení mohl nejsnadněji dospět k&#160;cíli. Kupoval si knihy, kde jen je mohl ke svému oboru dostat, bádal v&#160;nich a&#160;učil se z&#160;nich. Neměl jiný majetek než to málo, co si za své první vědecké dráhy, ze které opět sešel, vyučováním vydělal a&#160;co si zčásti v&#160;podobě úspor odložil stranou. Nebylo to mnoho, ale vzhledem k&#160;jeho velmi uměřenému životu mohlo mu to nějakou chvíli vystačit.&#160;– Tak si putoval a&#160;žil&#160;– a&#160;pokud došel k&#160;nějaké právě budované stavbě, kde spousta lidí pracovala jako stroje, vydal se k&#160;ní, dal se najmout a&#160;pracoval s&#160;nimi. Tak posléze dospěl ke svým třicátinám&#160;– a&#160;v&#160;té době poznal jedno děvče, k&#160;němuž vzplanul mocnou vášní.</p>
			<p class="MLP_text ParaOverride-1">Byla jedinou dcerou kdysi majetných, ba bohatých rodičů. Oba rodiče pocházeli rovněž ze severnějších končin Německa, a&#160;matka dokonce byla sousedkou tomu kousku země, kde se rozkládala ona osamělá rovina a&#160;fara, v&#160;níž Georg vyrůstal. Té matce se dostalo pochybného daru, že byla nejhezčím děvčetem ve městě, v&#160;němž se narodila. Ucházeli se o&#160;ni všichni muži na ženění, zejména z&#160;jejího vlastního široce rozvětveného majetného příbuzenstva. Byla by se vdala za jednoho takového. Ale objevil se tu otec našeho děvčete&#160;– projížděl krajem, náhodou poznal tu krásku, po níž kdekdo prahl, a&#160;rozmnožil řady nápadníků. Ježto cestoval ryze pro potěšení, ihned si zařídil ubytování v&#160;městečku a&#160;dílem pro svou zámožnost, dílem pro vznešené způsoby rázem byl ostatním nadmíru nebezpečným sokem. Ale rodiče děvčete byli tak jako tak proti jakýmkoliv námluvám, protože by byli dceru neradi pouštěli z&#160;domova a&#160;z&#160;města s&#160;nějakým cizím člověkem, a&#160;děvče samo mu nebylo nakloněno ani příznivě, ani nepříznivě, nejinak než ostatním, ano možná bylo vůči němu jakožto cizinci plašší než vůči domácím: ale to jen stupňovalo touhu a&#160;náruživost nápadníkovu, takže mu sálala z&#160;očí jako chmurný žal, a&#160;podotknutí, které jednou jen tak pronesl, že bez ní pro něj život nemá cenu a&#160;že ho s&#160;lehkostí zahodí, vtiskla nebezpečnou pečeť pravdivosti. Zvláštní&#160;– jak cokoliv hlubokého a&#160;citového rozohňuje nitro, tak právě to, co rodiče lekalo ještě víc, totiž svolit k&#160;sňatku, děvčeti tak roznítilo srdce, až prohlásila, že chce pouze toho a&#160;žádného jiného. A&#160;tak se posléze stala jeho manželkou a&#160;Georg si ji odvedl za mručení všech příbuzných a&#160;známých, co že se dědička tak bohatá a&#160;krásná dává cizákovi. Když odjížděli a&#160;nevěsta dávala ještě najevo starostlivé pochyby o&#160;trvalosti jeho lásky, ujistil ji a&#160;přísahal, že slova kazatelova, která ten k&#160;nim při sňatku pronesl, bude mít do smrti na paměti a&#160;bude se k&#160;ní chovat přívětivě, něžně, láskyplně a&#160;chápavě tak jako teď. Oči mladé choti zářily radostí a&#160;v&#160;hloubi srdce děkovala Bohu, že se jí dostalo manžela tak ušlechtilého a&#160;skvělého. Odvedl ji z&#160;jejího rodiště daleko až na svou usedlost, která byla poblíž jednoho velkého města, ba dalo by se říci, že ještě přímo v&#160;něm, ježto zahrada se svou zadní částí dotýkala městské hradby a&#160;zahrad předměstských domů. Tady se zařizoval, sem teprve poté, co přijeli, obstarával všechno, co si žádal manželský život, protože když odsud odjížděl, myslel si jen, že bude cestovat po Německu, a&#160;neměl tušení, že si přiveze manželku. Neměl už otce ani matku, neměl ani příbuzné, protože vlastně pocházel od Rýna a&#160;až tady se zakoupil. Svou choť obdarovával horami všemožných šperků a&#160;šatů; kdykoliv ji vodil k&#160;přátelům a&#160;známým ve městě, aby jim ji ukázal a&#160;seznámil je s&#160;ní, a&#160;jevily-li se jim ve tvářích a&#160;v&#160;očích navýsost jednoznačné známky obdivu, byl nevýslovně hrdý a&#160;triumfoval, jakou že si to vyvolil krasavici za ženu. Ke konci prvního roku jejich manželství mu porodila dcerušku, která přivedla na svět velikánské černé oči matčiny a&#160;za několik měsíců ukázala, že zachová i&#160;matčiny dlouhatánské řasy, jemnou běl a&#160;červeň tváře a&#160;nepopsatelně líbezná ústa, na nichž jako by ulpívala veškerá spanilost toho přesličného srdce. Zacházeli s&#160;ní vpravdě jako s&#160;klenotem a&#160;ležela v&#160;postýlce na sněhobíle třpytných plátěných poduškách a&#160;na rozličných dalších výtvorech vkusu a&#160;plýtvavosti. Dítě ve křtu, který se odbýval podle obyčejů protestantské církve, přijalo jméno Eleonora Alžběta Korona, podle jména babiččina&#160;– totiž podle otcovy matky –, podle jména matčina, a&#160;konečně podle jména kmotřina. Matka za dva roky nato manželovi povila i&#160;syna, ale ten zemřel už v&#160;prvním měsíci a&#160;od té doby už děti neměla, takže děvče bylo dítětem nadále jediným. Na jeho výchovu otec vynakládal veškerou pečlivost a&#160;všechny prostředky. Bylo tak sličné, jak si to kdy představoval, tvářička kolem neobyčejně velkých očí měla barvu tak čirou a&#160;líčka a&#160;jemná bradička sálaly bělí a&#160;růžovým ruměncem dětství takovým, až se leckdy stávalo, že přítelkyně matku upozorňovaly na nebezpečí, jaké by mohlo pro zdraví dítěte vyvstat, pokud by je už teď příliš líčila&#160;– na to obvyklou odpovědí bylo, že matka dítě zvedla, vzala šátek a&#160;třela jím líce a&#160;čelo děvčátka, aby dokázala, že na ta místa nenanesla žádnou umělou a&#160;nebezpečnou barvu, jak se má za to; vždycky pak došlo k&#160;tomu, že červeň přetíraných líček přešla do dětského purpuru ještě tmavšího a&#160;oči nic netušící v&#160;něm pak zářily ještě víc. Otec děvče oblékal do šatů tak krásných, jaké si pro dítě bylo lze vymyslet, a&#160;když povyrostlo a&#160;oděli je do sametové sukničky, z&#160;níž vykukovaly nožičky v&#160;drahocenných látkách a&#160;v&#160;krásných botičkách, a&#160;když něžnou hlavu vlnivě oblévaly nejtemnější kučery, jakých se mu mohlo dostat, otec je obyčejně posadil do kočáru, posadil k&#160;němu bohatě oděnou opatrovnici, ta je musela držet, a&#160;nejkrásnější koně, jací se v&#160;kraji vyskytovali, vozili je vítězoslavně všude kolem. Děvčátko se z&#160;takové divoké projížďky vracelo vždy s&#160;očičky svěžejšími a&#160;líčky zdravějšími. K&#160;obsluze a&#160;na hlídání mělo děvčátko chůvu, ta tu ovšem byla jenom na dozírání; protože dítě kojila matka a&#160;mělo ještě opatrovnici a&#160;dvě děvečky. V&#160;pokoji děvčátka bylo pohotově všechno, co je vůbec kdy potřeba, ať už je děcko churavé, nebo zdravé. Vedle toho, už když bylo dítě docela malé, zařídili ve stavení dva další pokoje, a&#160;ty mu měly být k&#160;užitku, až vyroste. V&#160;pokojích byly všechny možné přihrádky a&#160;zásuvky, skříňky i&#160;stolky, jaké mohou dívky potřebovat, aby měly na co a&#160;do čeho položit svých tisícero věcí, byla tu vybraná sbírka knih, na podstavci už ležely noty skladeb, které děvče do té doby poznalo a&#160;nejvíce milovalo, v&#160;rohu stálo piano, v&#160;té době zbrusu nový a&#160;nadmíru drahocenný nástroj, stála tu pod okenním obloukem rovněž harfa s&#160;velkou těžkou rezonanční skříní a&#160;s&#160;přemírou zlatých ozdob, téměř zakrytá sněhobílým okenním závěsem a&#160;u&#160;úpatí ovinutá jeho červeným hedvábným řásněním, a&#160;vykukovala do pokoje.&#160;– Na převlékacím stolku leželo množství všeličehos, co ženská bytost, když se zdobí, může tak potřebovat za nástroje, anebo i&#160;když zrovna nejsou k&#160;užitku, mohla by si přát, přinejmenším aby tu byly&#160;– vedle stálo velké zrcadlo, aby se viděla od hlavy až k&#160;patě, menší, aby si mohla prohlížet části postavy, ležela a&#160;visela hned vedle, jen po nich sáhnout&#160;– skutečné šperky tu již z&#160;části byly; v&#160;truhličce z&#160;ebenového dřeva a&#160;ze slonoviny se totiž tísnily sametem vyložené přihrádky, v&#160;každé byl nějaký ten klenot, drahokamy zasazené tak, jak se slušelo a&#160;patřilo, aby se majitelka mohla rozmanitě a&#160;vždycky jinak vyšňořit, pak tu bylo sdostatek jemného plátna a&#160;krajek a&#160;podobných skvostů, jež tolik módě nepodléhají, ve stavu doposud nezpracovaném, to když majitelka vejde, aby jí stačilo jen přiložit nůžky: na jiné věci a&#160;látky, jaké se mohou za krátká období rychle měnit, jsou už pohotově skříňky a&#160;zásuvky, tak aby den předtím, co sem paní zavedou, mohly se do nich uložit; aby tyhle místnosti naplnilo leccos hedvábného, vlněného, ze zlatých a&#160;stříbrných výšivek, co tak doba zrovna skýtá, a&#160;ta, co tu povládne, nebyla přivítána nedostatkem a&#160;nehostinnou prázdnotou.</p>
			<p class="MLP_text ParaOverride-1">Jak tak děvčátko zvolna dorůstalo, dostávalo se mu stále více úsluh a&#160;pozornosti a&#160;hojně je obklopovali vším, co pro takovou rozkvétající dívku může být důležité. Dostalo se jí nejlepších učitelů, jací se pro ten nebo onen obor dali sehnat, a&#160;nakoupilo se to nejlepší, co bylo k&#160;vyučování potřeba. Když bylo dívce čtrnáct, zavedli ji do pokojů, které jsme tu právě popsali, a&#160;její obraznosti dostalo se všeho, co v&#160;těch dvou už předem vybavených pokojích vůbec bylo.</p>
			<p class="MLP_text ParaOverride-1">Dívčina matka byla vážná, jednoduchá, klidná žena, která by byla raději vládla domácnosti slušné, leč nestrojené. Jako kdyby byla hodně nešťastná. Onemocněla a&#160;v&#160;té své nemoci chodila po všech pokojích, a&#160;ty velké černé oči se jí teď v&#160;bledé tváři vyjímaly vskutku strašidelně. Posléze zemřela, s&#160;dlaní na kučeravé hlavičce svého dítěte, v&#160;očích pohled stále otupělejší, stále slitovnější, pevně se upírající na děvče. Otec dal nebožku pochovat se vší nádherou. Dal ji obléci do těžkých hedvábných šatů, zlatem bohatě vyšívaných, které jí před několika měsíci přivezl co překvapení a&#160;které měla na sobě stěží jedinkrát, aby byla v&#160;rakvi krásná, bílý obličej, který se teď ostře rýsoval a&#160;už se na něm neprojevovala ani stopa někdejší sličnosti, musely vroubit jemné plavé krajky, a&#160;nabíraný límec kolem krku vpředu spínal drahokam, nedávno pořízený rubín. Tak ji uložili do hrobu.</p>
			<p class="MLP_text ParaOverride-1">Několik dnů po pohřbu otec povolal dceru do své pracovny, tam jí představil dosavadní hospodyni, s&#160;níž už za manželčina života udržoval nedovolený poměr, a&#160;řekl, že se k&#160;ní nyní má chovat uctivě jako k&#160;matce a&#160;líbat jí ruku tak, jak to činila nebožce. Dcera v&#160;té chvíli mu na to nic neodpověděla, chtěla s&#160;otcem být o&#160;samotě; když hospodyně odešla, řeklo děvče, že je jí teď šestnáct, že hodlá domácnost vést sama, jen ať se otec pár měsíců dívá, že si povede tak dobře jako matka&#160;– ale tahle ženská že musí navždycky z&#160;domu.</p>
			<p class="MLP_text ParaOverride-1">„Tohle chceš, Korono?“ zeptal se otec, vstal, pokročil k&#160;ní a&#160;zadíval se jí do tváře, „ty přece jistě uděláš, co ti poroučím.“</p>
			<p class="MLP_text ParaOverride-1">„Ne, otče, to neudělám.“</p>
			<p class="MLP_text ParaOverride-1">„Já ti říkám, že to uděláš.“</p>
			<p class="MLP_text ParaOverride-1">„Ne, docela jistě ne.“</p>
			<p class="MLP_text ParaOverride-1">„Ne!?“ řekl otec. Zadíval se jí do očí, popadl ji za rameno a&#160;odstrčil ji, až zavrávorala a&#160;skácela se na pohovku. Neplakala, a&#160;také vůbec nic neříkala.</p>
			<p class="MLP_text ParaOverride-1">Druhý den ráno, ještě se téměř ani nerozednilo, v&#160;obleku jakoby na cesty přikročila k&#160;otcově loži a&#160;řekla, že si v&#160;noci zabalila a&#160;že odjíždí.</p>
			<p class="MLP_text ParaOverride-1">„Kam máš namířeno?“</p>
			<p class="MLP_text ParaOverride-1">„K&#160;babičce.“</p>
			<p class="MLP_text ParaOverride-1">Otec jí to zakázal; ale uplynulo několik dnů, a&#160;dítě chtělo stále totéž&#160;– po několika prudkých výstupech, při nichž, pokaždé když se jí ptal: „Proč proboha?“, mlčela a&#160;mlčela&#160;– poté co ji ještě jednou vzal za ramena, prudce jí zatřásl, a&#160;ona mu nastavovala než stále ten neměnné bezvýrazný obličej&#160;– a&#160;po tom nesnesitelném zmatku v&#160;domě najednou se vzdal, dílem ji podpořil v&#160;jejím záměru, dílem se tvářil, jako že netuší, co dcera zamýšlí, nechal ji, ať si dál balí své věci&#160;– v&#160;rozhodující chvíli dokonce vyrazil na koni do lesa a&#160;dívka v&#160;malém kočáře, který si sama najala, odjela z&#160;rodičovského domu. Vozka za městem odbočil, zamířil k&#160;lesu, vůz uháněl po silnici mezi zelenými stromy a&#160;na sedátku nebyl nikdo než to osamělé děvče. Z&#160;drahokamů, které byly v&#160;jejím pokoji, vzala si jen to, co až dosud nosívala: ostatní a&#160;také všechno od matky nechala v&#160;domě. Otec jí přidal do zavazadel ještě peníze na cestu a&#160;dopisy.</p>
			<p class="MLP_text ParaOverride-1">Když putovala už hodně dnů a&#160;vždycky jich několik pobyla ve městech, kam byly adresovány dopisy, a&#160;u&#160;lidí, kterým ji otec doporučoval, dostalo se jí přátelského přijetí, posléze dorazila k&#160;babičce. Ta ji zvedla z&#160;kočáru, v&#160;němž za poslední noc, poté co předtím pobyla v&#160;nejednom dostavníku, zase už docela sama s&#160;vozkou projela v&#160;dešti a&#160;bouřkách lesem, a&#160;postavila na zem; a&#160;dovedla ji do jizbičky, ježto už předtím přišel od otce dopis, v&#160;němž oznamoval, že dcera přijede.</p>
			<p class="MLP_text ParaOverride-1">Babička byla prostá, počestná kupcová ze starých dob. Za dcerou po celé její manželství jedinkrát nezajela a&#160;pouze jednou přijala u&#160;sebe mladé manžele; s&#160;velkou slávou a&#160;nádherou. Její muž, který dříve na poměry v&#160;městečku býval bohatý, oddal se hře a&#160;klesl tak hluboko, že už se sotva dalo mluvit o&#160;nějaké jeho zámožnosti. Posléze zemřel a&#160;obchodní správci, kteří zpronevěřili, co se dalo, zničili majetek už tak dost scvrklý ještě víc, že už vposledku zbývalo stěží něco jiného než holé stěny domu a&#160;skrovná částka, z&#160;jejíhož výtěžku žila žena nyní už hodně stará. Obchodu se naprosto vzdala. Z&#160;ostatních příbuzných, z&#160;bratrů dívky, která kdysi byla největší krasavicí ve městě, a&#160;z&#160;jejich dětí zatím byli boháči, provozovali veškeré řádné řemeslo a&#160;obchod, někteří i&#160;dvojí zároveň, rozšiřovali podnikání, měli domy a&#160;měli syny a&#160;dcery, ti se zatím také začali věnovat podnikání a&#160;snažili se osamostatnit. Mezi těmito příbuznými se děvče několik let pohybovalo, oni je u&#160;sebe strpěli a&#160;často je ten i&#160;onen k&#160;sobě zval. Ta dívka byla díky svému výtečnému oblečení zpočátku mezi nimi čímsi podivuhodným a&#160;nezvyklým, ale záhy si na ni zvykli. Někteří se jí tiše posmívali, jiní zas prahli po tom, aby se s&#160;ní oženili, a&#160;když je odmítla, svorně ji nenáviděli. Babička si ji u&#160;sebe pěstovala tak, jak bylo možné vzhledem k&#160;poměrům, které tu panovaly. Otec čas od času poslal peníze&#160;– ale nežádal už, aby se vracela, a&#160;všechna ta nádhera, s&#160;jakou ji zpočátku vychovával, jako kdyby byla tatam a&#160;v&#160;nenávratnu.</p>
			<p class="MLP_text ParaOverride-1">Po nějakém čase&#160;– právě plynul třetí rok od chvíle, co Korona přišla k&#160;babičce&#160;– zasílání peněz ustalo, a&#160;když se babička zrovna začala nad tím znepokojovat, došla zpráva, že všechno, co otec vlastnil cenného i&#160;bezcenného, dali věřitelé zabavit. Ježto o&#160;všem, co si uschránila kdy Koronina matka, neexistoval nikde listinný doklad, bylo zřejmé, že i&#160;to přišlo nazmar a&#160;dcera že vůbec nebude moci vznášet na nic nároky. Příbuzní hned říkali: „Proč vzal otec majetek tvé matky z&#160;našeho obchodování, u&#160;nás by byl jistější pro něj i&#160;pro tebe, chtěl vyšší procenta, a&#160;teď nemá zhola nic, tenkrát nás nutil, a&#160;nás to mrzelo, teď se ukazuje, jak to bylo&#160;– proč tak hospodařil&#160;– proč s&#160;ním tenkrát tvoje matka odešla, proč si musela brát zrovna jeho, všichni ji od něho odrazovali, a&#160;teď matka leží v&#160;hrobě, otec je žebrák a&#160;tebe poslali k&#160;nám, abychom tě živili. Ale matka byla vždycky nafoukaná a&#160;svéhlavá a&#160;ty budeš taky taková.“</p>
			<p class="MLP_text ParaOverride-1">Babička nic podobného neříkala, byla stará a&#160;vůči světu stále lhostejnější, a&#160;nadále dívce dávala všechno, co ve svých skrovných poměrech mohla. Děvče však to málo, co mělo, rozdalo příbuzným a&#160;ti všechno přijali, zejména to byly drahokamy, ty si vzala Korona s&#160;sebou co vlastnictví po rodičích, a&#160;další snad šperky&#160;– pak si z&#160;peněz, které otec posílal a&#160;které babička, protože se s&#160;vnučkou velmi omezovaly, z&#160;valné části ušetřila, vzala polovinu, a&#160;odešla do světa.</p>
			<p class="MLP_text ParaOverride-1">Byla pevně rozhodnuta bez odporu snášet všechno, čeho se jí v&#160;cizině dostane.</p>
			<p class="MLP_text ParaOverride-1">Zemřela jí matka, zažila neuvěřitelnou proměnu, když ji otec zpočátku hýčkal nádherou a&#160;hojností, a&#160;pak ji lehkomyslně zanechal u&#160;cizích lidí a&#160;příbuzní se k&#160;ní zachovali velmi tvrdě; a&#160;tak teď byla na celé širé zemi docela sama.&#160;– Ale byla sama ještě víc, když se za několik měsíců dozvěděla, že i&#160;otec jí zemřel. To byl jediný dopis, který jí kdy příbuzní napsali. Předtím nedostala žádný, a&#160;ani poté nikdy žádný nedostala. Ale ani ona nikdy žádný nenapsala. Z&#160;těch všech, kdo se jí málem klaněli, když byla ještě děcko sotva odrostlé plenkám, kdo by ji byli zavalili lichotkami a&#160;líbeznostmi, kdo by ji byli utopili v&#160;moři oddanosti&#160;– takový tu teď nikdo už nebyl&#160;– buď si ji nikdo zhola nevšímal, anebo ji chtěl někdo svést.</p>
			<p class="MLP_text ParaOverride-1">Vzhledem ke znalostem, kterých díky svým příznivým vlohám nabyla za těch několik málo let, co se dost pečlivě vzdělávala, vzhledem k&#160;tomu, co se naučila z&#160;domácích prací a&#160;úkonů, když pobývala u&#160;babičky a&#160;u&#160;příbuzných, a&#160;konečně vzhledem k&#160;tomu, co všechno si ještě hodlala ve svém životě osvojit, domnívala se, že má schopnosti i&#160;právo vstoupit do nějaké služby. Poté co ji na dvou místech propustili, protože nebyla sdostatek obeznámena s&#160;tím, jak si má podřízený člověk počínat ve službě, nastoupila jako společnice u&#160;jedné staré hraběnky, a&#160;ta si ji u&#160;sebe ponechala. A&#160;kdykoliv hraběnka vyhrkla: „Ale dítě, vy jste ale nešikovná&#160;– vy ale nemáte ani zbla rozumu&#160;– vy máte ale zanedbanou výchovu&#160;– vy ale umíte být pošetilá&#160;– to je ale ubohé&#160;–,“ ani nemrkla těma svýma velikýma krásnýma očima a&#160;dělala, co si stará paní přála. A&#160;když musela velký pracovní koš tam a&#160;tam postavit, protože si to velitelka přála, a&#160;hned ho zas odstavit, protože to si také přála, když musela odsunout stoličku, jednou sem, pak zas tam, když okenní závěsy propouštěly do místnosti moc světla, pak zas málo světla, když bylo moc horko, pak zas moc chladno, když to a&#160;to poskládala, jak se jí rozkázalo, a&#160;pak zas všechno musela rozebrat, když se jí dostalo vyplísnění, poněvadž hraběnka na něco zapomněla, když jí hraběnka opovrhovala, že něco udělala správně: ani tehdy neřekla jediné slovo&#160;– a&#160;když musela, postavy tak sličné, jak si jen lze pomyslet, stát dole v&#160;zahradě, dokud se mopslíkům neuráčilo vrátit se zas nahoru, to se dívala do trávy a&#160;na květiny, co v&#160;ní rostly, dokud se psíci nezatvářili, že tedy vyběhnou po létem rozpálených schodech nahoru&#160;– otočila se, také šla dovnitř a&#160;za dveřmi zmizely vlnící se šaty ukrývající ty nejsličnější a&#160;nejnevinnější údy.</p>
			<p class="MLP_text ParaOverride-1">A&#160;tady ji také poznal farářův syn Georg, o&#160;němž jsme tu už vyprávěli. Pracoval porůznu na stavbách, zčásti už sám tu a&#160;tam řídil práci, a&#160;postupně nabyl jakés takés obstojné pověsti co do znalostí a&#160;obratnosti. Jedno větší dílo stavěl poblíž staré hraběnky; ta stále žila na svém venkovském sídle. Tohle podnítilo tu starou ženu, která už dávno měla v&#160;plánu dát přestavět letní budovy, co stály v&#160;zahradě od zámku na několikerý dostřel, byly to vlastně něco jako zahradní domky, ale vzhledem k&#160;rozmanitým přístavbám, které daly provést leckteré předchozí generace, byl z&#160;nich teď spíše jakýsi konglomerát zahradních domků, nesouvislý a&#160;beztvarý, aby tu záležitost už opravdu uvedla ve skutek a&#160;aby pro ni získala onoho mladého muže. Napsala mu dopis do sousedství, kde měl ještě stále co dělat, aby přišel a&#160;podíval se na domky, jak teď vypadají. Učinil to a&#160;domluvili se, že občas k&#160;hraběnce zajde, a&#160;tak, jak mu to čas dovolí, postupně vyhotoví příslušné plány. Uzavřel s&#160;hraběnkou prozatímní smlouvu na vytvoření plánů; podle nich se mělo stavět tak, aby nové stavby na budovy již stávající navazovaly anebo je pozměňovaly tak, že celek bude vypadat jako jedna jediná původní stavba. Mezi podmínkami, které si stavitel vždy stanovil hned na počátku jakékoliv smlouvy a&#160;bez jejichž schválení vůbec nezačal projednávat její další body, byla i&#160;ta, že od svého započatého díla bude moci kdykoliv odejít a&#160;nebude se po něm požadovat náhrada, zdůvodnění nebo podobně, pokud mu nebudou vyhovovat spolupracovníci anebo ti, koho mu přidělí a&#160;budou mít vliv na stavbu, anebo sama osoba stavebníkova, a&#160;budou uvádět ve zmatek jeho nápady stran díla, což ovšem on kdykoliv, než odejde, sdostatek vysvětlí. Hraběnka zpočátku k&#160;tomuhle svolit nechtěla, ježto se však Georg zatvářil, že okamžitě jakékoliv jednání přeruší, nakonec přece jen souhlasila. Docházíval nyní na hraběnčinu usedlost častěji, kdykoliv se mohl ze zaměstnání uvolnit, a&#160;pobyl u&#160;hraběnky v&#160;pokoji zhusta celé hodiny, to když přinesl nárysy a&#160;ty se poté projednávaly. Konečně byly návrhy hotové a&#160;dohodli se. Začalo bourání a&#160;Georg tady většinou sám určoval, kdo z&#160;lidí bude tuhle práci vykonávat. Když pak v&#160;sousedství byl s&#160;dílem vlastně hotov a&#160;zbývalo jen provést drobnější výzdobu, při níž mohli na tu nevelkou vzdálenost donášet až k&#160;němu modely a&#160;rysy; úplně se přestěhoval k&#160;hraběnce a&#160;ubytoval se v&#160;zámku, nebo vlastně ne v&#160;zámku, nýbrž v&#160;jedné vedlejší budově, kde, když ještě v&#160;zámku bylo hodně živo a&#160;u&#160;hraběcí rodiny bývalo hodně lidí a&#160;mívali společnost, bydlíval štolba se svým personálem. Bylo tu několik pustých pokojů, do nich dal rozestavit narychlo ztesané stoly, na nichž si rozložil své písemnosti, a&#160;bedny, do kterých zmíněné písemnosti uzamykal. Začaly se přestavovat zahradní domky.</p>
			<p class="MLP_text ParaOverride-1">Tady, jak jsme řekli, pojal onu mocnou vášeň. Ta vášeň byla o&#160;to mocnější, že až doposud byl sám. Podivuhodné to děvče vídal často a&#160;měl s&#160;ním soucit. Kdykoliv přišel za hraběnkou s&#160;plány, ta obvykle seděla v&#160;pokoji a&#160;dělala, co jí stará paní rozkázala. Teď, kdy bydlel v&#160;její blízkosti, měl víc příležitostí ji pozorovat a&#160;vidět, jak je mlčenlivá a&#160;klidná.&#160;– Vábila jej ta její sešlá velikost, kterou v&#160;sobě měla. Vyptával se na její osudy a&#160;dozvěděl se, i&#160;když ne přesně to, jak s&#160;ní všechno je, pak přece jen cosi, co nebylo tak daleko od pravdy. Když viděl, jak je hrozně sama, vrůstala mu do duše víc a&#160;víc, až si ji posléze temnými stromy v&#160;zahradě nosil s&#160;sebou na stavbu; tam stál, obhlížel všechno, co kde mělo být, obležený prachem, a&#160;vyčníval z&#160;čilého hemžení stovek rukou, které se tam činily, a&#160;z&#160;klepání kladiv, skřípění trakařů a&#160;kvičení výtahů. Žil už na zámku hodně týdnů. Ježto měl co dělat i&#160;jinde, občas někam odjel, tam, kam odcestoval, vyřídil si své věci a&#160;pak se zas vrátil.&#160;– Ani on děvče nemohl neupoutat. Smělý, nevšední muž, který opovrhuje jakoukoliv společností a&#160;tlacháním, jaké je v&#160;ní téměř naprosto nezbytné, který, když byl se svými záležitostmi hotov, odešel do svého pokoje a&#160;tam vysedával nad knihami, rysy a&#160;plány, vydobyl si u&#160;ní úctu; i&#160;to, co na něm jiní kritizovali, že své tak jako tak nevelké peníze, které si za práci vydělá, zase vydá za velmi drahé knihy, kresby, mědirytiny, jen zvyšovalo jeho cenu. Líbilo se jí, jak si počíná, že je tak zaujat svým konáním, a&#160;že kdykoliv mu zbude něco volného času, vezme plechovou schránu, vyjde si do lesa a&#160;sbírá do ní mechy a&#160;rostliny. Jednou s&#160;hraběnkou zašla do jeho pokoje a&#160;uviděla kameny: prostě a&#160;vesele se jí ze stěny blyštěly vstříc, na každém byl lísteček a&#160;na něm napsán název minerálu. Byly to jen ty, které se vyskytovaly ve zdejším kraji a&#160;které dal dohromady v&#160;poslední době. Jiné měl doposud v&#160;dřívějším bytě, kde žil, než se přestěhoval kvůli hraběnčině stavbě.</p>
			<p class="MLP_text ParaOverride-1">Protože ti dva lidé byli oba stejně nesmělí a&#160;oba stejně osamělí, přitahovali se&#160;– a&#160;když na zámek přišli hosté hrát karty anebo debatovat o&#160;záležitostech jejich vrstev, anebo se jinak bavit, děvče však sedělo venku na trávníku a&#160;Georg sám ve svém pokoji, cítili, že patří k&#160;sobě. Jednali jeden s&#160;druhým uctivě, sbližovali se&#160;– ale nedělali to vskrytu, nýbrž otevřeně přede všemi&#160;– květ náklonnosti rašil, a&#160;ježto jeden i&#160;druhý poprvé cítili, co to je, když někdo k&#160;někomu lne, když jej miluje, ti dva lidé, kteří doposud byli sami, už teď sami nebyli: doplňovali se, a&#160;jejich srdce se navzájem stmelovala o&#160;to pevněji, že byli ohrazeným protikladem celého okolního světa.</p>
			<p class="MLP_text ParaOverride-1">Dost často se scházeli, říkali si, jak jednoho k&#160;druhému cosi přitahuje&#160;– a&#160;jednou se jí Georg vyznal, on že vlastně jinak nic nemá než to, co si vydělá svou prací.</p>
			<p class="MLP_text ParaOverride-1">„Já také nevlastním žádný majetek,“ opáčila mu, „ale milý příteli, tohle snad nebudeme přeceňovat. Nemáme nic, ale budeme-li mít pevnou vůli, že nic nebudeme potřebovat, začneme si leccos vydobývat. Jakou co má nebo nemá cenu, to jsem už měla jednou příležitost poznat.“</p>
			<p class="MLP_text ParaOverride-1">Vylíčila mu svůj příběh tak, jak se odehrál, do nejmenších podrobností, leccos se v&#160;mnohém směru dozvídal jinak, než jak o&#160;tom z&#160;dřívějška věděl, a&#160;obraz děvčete se mu vtiskl do duše jen ještě pevněji a&#160;bolestněji.</p>
			<p class="MLP_text ParaOverride-1">Tak uplynul nějaký čas a&#160;každý den prohluboval úctu, jakou vůči sobě ti dva lidé pociťovali.</p>
			<p class="MLP_text ParaOverride-1">Jednou, když byl u&#160;zadavatelky stavby a&#160;předkládal jí to a&#160;ono, zejména detaily, jaké dříve nebyly zahrnuty do smlouvy, protože se odsouvaly na dobu, až se o&#160;nich budou radit zvlášť, a&#160;když před ní rozložil několik listů, aby je schválila, řekla Koroně: „Dítě, nekoukejte tak opovážlivě, když někdo něco ukazuje.“</p>
			<p class="MLP_text ParaOverride-1">Georg rychle pohlédl na hraběnku.</p>
			<p class="MLP_text ParaOverride-1">„Jděte do svého pokoje,“ řekla hraběnka dívce.</p>
			<p class="MLP_text ParaOverride-1">Oslovená vstala a&#160;odešla.</p>
			<p class="MLP_text ParaOverride-1">Stavitel ještě poukázal na několik věcí, které tu měl rozloženy, ale dopodrobna se do ničeho nepouštěl. Všechno odbyl jen zběžně, řekl, že o&#160;tom budou ještě jednat, posbíral listy a&#160;rovněž odešel. Odebral se za Koronou. Zastihl ji uprostřed pokoje, stála u&#160;stolu, ruku měla položenu na rozevřené knize, byly v&#160;ní obrázky dětí.</p>
			<p class="MLP_text ParaOverride-1">„Korono,“ řekl, „já okamžitě všechno připravím.“</p>
			<p class="MLP_text ParaOverride-1">Neřekla nic, ale dlaň, která spočívala na knize, prudce přitiskla na stránky.</p>
			<p class="MLP_text ParaOverride-1">Popadl ji za obě ruce, stiskl je a&#160;hned zas odešel. Vydal se na stavbu, nařídil, co se má stát, protože tu několik dnů nebude, vydal pokyny stavbyvedoucímu, objednal si povoz, nasedl do něho a&#160;odjel. Hodinku cesty od hraběnčina zámku byl na konci jedné zahrady domek, který patřil jedné bezdětné vdově. Zbudoval si ho jeden rolník, který také trochu obchodoval, a&#160;tak vídal v&#160;cizině i&#160;leccos lepšího, také si vydělal trochu víc, než mají obyčejně lidé jeho stavu, aby jednou s&#160;dětmi příjemně bydlel. Jenže žádné děti neměl, zemřel, když stavba ještě nebyla hotová, a&#160;vdova s&#160;jedinou děvečkou bydlely než v&#160;jizbě v&#160;přízemí, dva pokoje v&#160;patře byly pořád prázdné a&#160;marně čekaly na zařízení. K&#160;této ženě zajel stavitel, řekl, že by si rád pronajal dva pokoje v&#160;patře a&#160;zařídil si je i&#160;s&#160;kuchyní, pokud bude mít i&#160;právo trochu se procházet po zahradě a&#160;užívat si vzduchu a&#160;krásy sadu. Vdova s&#160;radostí na všechno přistoupila a&#160;uzavřeli ústní dohodu. Potom Georg odjel do nejbližší malé obce, kde byl truhlář, objednal u&#160;něho to nejjednodušší zařízení, řekl, v&#160;jakém pořadí se má vyrobit, a&#160;dal pokyn, aby je dodali do vdovina domku. Od truhláře odjel pak do města tři míle vzdáleného, tam ze své malé peněžní zásoby koupil, co mu připadalo ze všeho nejpotřebnější, naskládal všechno do kufru a&#160;druhého dne se s&#160;ním vrátil k&#160;vdově; postavil ho co první zařízení do pokojů, které mezitím zametli a&#160;vydrhli. Zůstal tu, povoz poslal domů, řídil všechny práce, aby se v&#160;jizbách dalo bydlet, a&#160;popoháněl truhláře. Když bylo nejnutnější hotovo, pěšky se vydal do zámku za hraběnkou, ohlásil se u&#160;ní a&#160;řekl, že si vezme Koronu za ženu. Hraběnka zpočátku to a&#160;ono namítala, pak však už ničemu nebránila. Když se s&#160;ní Korona přišla rozloučit, seděla hraběnka u&#160;karet, a&#160;podala jí ruku. Mladí snoubenci usedli do připraveného kočáru, odjeli do města a&#160;tam je podle zvyku jejich církve oddali. Bylo už hodně pozdě večer a&#160;měsíc v&#160;úplňku již vysílal své paprsky všemi okny do domku, když sem dorazili a&#160;vyšli do svých pokojů. Vdova přinesla světla&#160;– a&#160;když Korona, poté co osaměli, poklekla u&#160;stolu z&#160;měkkého dřeva, aby krátkou motlitbou poděkovala Bohu, zdála se Georgovi vedle toho syrového dřeva tak nekonečně krásná, až mu bylo nepochopitelné, že se o&#160;ni neucházely tisíce mužů. Nevěděl, že ji považovali za drsnou a&#160;že leckterý, kdo zavítal do zámku jako host, aby se tu poveselil anebo bůhvíproč a&#160;napadaly ho svůdnické myšlenky, tváří v&#160;tvář její tvrdosti a&#160;chladu se jich zase vzdal. U&#160;zdi mezi okny stál stůl, menší stál ještě v&#160;pozadí u&#160;stěny, pak tu byly ještě dvě židle a&#160;ve vedlejším pokoji stály postele. Další pokoj nebyl ještě hotov. Všechno, co se tu vyskytovalo, bylo z&#160;měkkého nenatřeného dřeva. Okny, na nichž ještě nebyly záclony, padalo dovnitř měsíční světlo a&#160;podivuhodně se mísilo se světlem svic a&#160;ta dvojí zář oblévala všechno, co tu uvnitř bylo. Koronin kufr mezitím dole uvolnili v&#160;kočáře z&#160;pásů, vynesli nahoru a&#160;postavili v&#160;pokoji na zem. Venku, ačkoli jaro sotva právě uplynulo, nadešla velice krásná letní noc, na měkké, bezmračné obloze tkvěl měsíc jakoby s&#160;rouškou a&#160;tu a&#160;tam rostly stromy, na nichž se občas zaleskl nějaký ten lístek, bylo slabě zaslechnout šumění řeky, do něho občas zaklokotal kos: Všechno bylo tak, jako kdyby se vůbec nic nebylo přihodilo&#160;– a&#160;těm dvěma lidem, kteří vešli do nového vztahu, připadal celý svět úplně proměněný.</p>
			<p class="MLP_text ParaOverride-1">Druhý den ráno, když ještě ani téměř nezasvitly první paprsky, sehnula se Korona ke kufru, co ho Georg přivezl z&#160;města, a&#160;hledala v&#160;něm bílé záclony; byly asi v&#160;něm, když ještě ne na oknech; hodlala je rozvěsit. Pak odmetla tu trochu prachu, který se usadil od včerejška, pak vyndala všechno ze svého a&#160;z&#160;Georgova kufru na stůl a&#160;na dvě jediné židle. Pak vyšla do kuchyně, zablyštělo se jí v&#160;ústrety čistoskvoucí nádobí, které obstarala vdova, stěny byly nově nabíleny, celá kuchyň se jen leskla, na lavici stály ploché nádoby sbité z&#160;měkkého dřeva a&#160;do sněhobíla vydrhnuté, už v&#160;nich byla průzračná, čerstvá, třpytivá voda, přímo se nabízející k&#160;napití a&#160;pocházející z&#160;místních pramenů, které byly pověstné svou výtečností. Objevila se nově přijatá děvečka, obě ženy se daly do hospodaření; Korona sama vařila.</p>
			<p class="MLP_text ParaOverride-1">Georg se vydal za dílem, které měl porůznu rozpracované, a&#160;staral se, aby postupovalo; zašel sem i&#160;tam a&#160;nařídil, co bylo potřeba.</p>
			<p class="MLP_text ParaOverride-1">Mezitím postupně dorazilo to a&#160;ono, rozestavělo se po pokojích, stolek s&#160;květy přišel k&#160;oknu, do měkkých postelí se pokladlo sněhobílé povlečení, a&#160;kdykoliv pak Georg zavítal domů, vítal ho vždy přímo svatostánek čistoty. Osamělá vdova měla z&#160;tak sličné mladé ženy nezměrnou radost. Ta se den co den od rána do večera činila s&#160;vyhrnutými rukávy, a&#160;když Georg viděl to dítě vychovávané v&#160;takové hojnosti, jak stojí dole u&#160;studny a&#160;jednou rukou tahá za bidlo a&#160;druhou drží nádobu, aby se voda nevylila, málem mu jí bylo líto. Ovšem tvář téměř spanile sličná jí celá zářila, rty byly svěží a&#160;bílé zuby se jí jen leskly. Žili si tu, Georg ji nikam neuvedl, a&#160;tak ani oni neměli hosty a&#160;jen si tak hospodařili. Hned poté, co se vzali, poslal Georg hraběnce dopis, v&#160;němž jí oznamoval, že nadále už nepovede stavbu, kterou pro ni budoval, protože vzhledem k&#160;jejímu vztahu vůči němu Georg nadále není s&#160;to pokračovat v&#160;té záležitosti s&#160;čirou myslí. Hraběnka vedla proti němu proces, prohrála ho však záhy, protože smlouva mluvila jasně. Práce měl Georg proti očekávání víc a&#160;víc. Zpočátku na sebe upozornil oním procesem, lidé se zvědavě pídili po takovém staviteli, ovšem postupně za něj mluvila jen a&#160;jen jeho práce, ukázalo se, co je zač, pomalu vešlo široko daleko ve známost, jak krásné jsou jeho nápady, a&#160;docházely mu tu z&#160;té, tu z&#160;oné strany dopisy, jež ho žádaly, aby posoudil anebo změnil to nebo ono dílo. V&#160;tom malém domečku se vzmáhal blahobyt a&#160;útulnost. Vyklidila se komora vedle obou pokojů, beztak v&#160;ní bylo jen samé staré harampádí, a&#160;zřídil se v&#160;ní další pokoj, Georg ještě pak nad ním, tam kde dřív byla jen pustá půda, dal zbudovat pokoj čtvrtý, a&#160;v&#160;obydlí vládla pohoda čím dál jásavější a&#160;zářivější. Vdova svolila, aby si Georg v&#160;přízemí zřídil dvě jizby pro své rýsovače, místnosti byly směrem do zahrady a&#160;jinak se nepoužívaly, a&#160;jednu komoru pro sebe, tam se rozestavěly stoly, na nich se rozložily velké papíry a&#160;rýsovaly všechny ty čáry a&#160;malovaly jemné barvy, které k&#160;velkému vdovinu podivu byly nezbytné, než se jakákoliv stavba mohla začít budovat. Vdova ty dva měla ráda tak, až jako kdyby k&#160;nim patřila, a&#160;uskrovnila se v&#160;té nejtitěrnější místnosti, aby jen měli dost prostoru a&#160;nemuseli se třeba z&#160;nedostatku pohodlí stěhovat někam jinam. Georg pro Koronu najal ještě jednu děvečku. Namísto dřívějšího vybavení, jež sestávalo vesměs z&#160;měkkého dřeva a&#160;ani nebylo natřené, dávno už z&#160;města, kde je Georg objednal a&#160;z&#160;valné většiny dal zhotovit podle vlastních náčrtů, dorazilo jedno po druhém vybavení lakované a&#160;výtečně vypracované. S&#160;něžností, jaká bývá vlastní lidem, kteří jsou sami, snažil se, aby Koronu v&#160;dárcích, které jí dával, i&#160;v&#160;nezbytnostech, které v&#160;domě být musely, obklopil věcmi ušlechtilými a&#160;nákladnými, jaké asi mívala kolem sebe v&#160;dětství, tak aby se cítila dobře a&#160;nepostrádala je příliš bolestně; ale protože měl jemný smysl pro krásu, nebyly ty věci pouze svědky zámožnosti a&#160;ušlechtilosti, nýbrž byly i&#160;krásné, a&#160;tak plnil obydlí postupně předměty, které svou poklidnou a&#160;vznešenou důstojností působily na duši každého, kdo se na ně díval. Korona byla téměř pořád sama, nikdy nevyhledávala společnost, téměř nikam nevycházela a&#160;hospodařila pro Georga, zvětšovala jeho jmění, které považovala za cosi svěřeného. Osvojila si talent vnímat krásu, kterou se zvolna obydlí plnilo, a&#160;vnímala ji víc a&#160;víc, tak jak se jí tříbil duch. Pořádala věci podle citu, který v&#160;sobě probudila, a&#160;nepřestávala je pořádat, dokud nebyly umístěny co nejpříhodněji.</p>
			<p class="MLP_text ParaOverride-1">Tak si tu žili ti dva lidé. Georg se vždycky radoval, když mohl být doma několik dnů po sobě a&#160;vnímat blahodárnost domácího krbu. Zvykl si říkat manželce jejím druhým jménem Alžběto: dělal to vždycky, kdykoliv byl naladěn zvláště důvěrně a&#160;přátelsky, protože mu tohle jméno připadalo domáčtější a&#160;vlídnější. Nechce si pořád připomínat korunu, říkal v&#160;žertu, to mu pak připadá spíš jako vládkyně než jako manželka.</p>
			<p class="MLP_text ParaOverride-1">Jen jedno scházelo manželům k&#160;úplnému štěstí: neměli děti. Byli spolu už čtvrtý rok, a&#160;i když se odvažovali bolestný pocit z&#160;této okolnosti vyslovit jen úplně o&#160;samotě a&#160;mezi sebou, vdova jemnocitem vlastním pouze ženám přece vytušila, jak se věci mají, a&#160;začasté byla neúnavná ve vyprávění příběhů o&#160;tom, jak lidé byli spolu sezdáni tak a&#160;tak dlouho, nedostávalo se jim požehnání dětí, a&#160;jak potom najednou a&#160;mnohdy i&#160;hojně děti přišly. Tyhle příběhy čerpala většinou z&#160;vlastní zkušenosti. Ti lidé valnou měrou ještě žili a&#160;kdokoliv se jich mohl kdykoliv zeptat, jestli je to pravda. Jistě ta nebohá žena měla vzhledem ke své bezdětnosti dost důvodů pídit se po takových příbězích a&#160;tak šálit vlastní niternou beznaděj, vidět kdesi v&#160;budoucnosti ty krásné andělíčky s&#160;plavými kučerami, jak budou jednou kolem nich dovádět v&#160;tom jejich mrňavém domku. Jenže oni ne a&#160;ne přijít. Nakonec její muž zemřel, vzdor nabídkám, které přicházely, už se nevdala, vzdala se vdavek a&#160;všichni ti andělíčkové s&#160;plavými kučerami, co měli přijít, se s&#160;ním navždy vytratili do nebeské říše. Postupně na ně zapomínala, roky zvolna plynuly. Ale teď ve svém věku musela tváří v&#160;tvář velké lásce ke Koroně, kterou v&#160;sobě chovala, znovu hrát stejnou hru své obraznosti, protože nemohla strpět, aby ta krásná mladá žena neměla děti, a&#160;ve své naději, že se jí ještě dostane onoho požehnání, doufala stejně pevně, že Koroně andělíčkové přijdou, tak jako v&#160;ně kdysi doufala sama.</p>
			<p class="MLP_text ParaOverride-1">Znovu uběhlo několik let, a&#160;naděje se nesplnila. Obchody často držely Georga celé týdny daleko od domova, pořád ještě jich bylo víc a&#160;víc, takže Georg občas musel trávit i&#160;měsíc cestováním a&#160;další někde hodně daleko a&#160;teprve třetí měsíc se jakžtakž dostal domů. Ocital se při tom v&#160;naší krásné vlasti stále víc na jihu, a&#160;ježto se kdysi naučil tak milovat lesy, jichž se mu v&#160;jeho rodišti truchlivě nedostávalo, umínil si, že se do smrti usadí poblíž jednoho takového lesa. Byl to krásný mírný svah s&#160;lukami a&#160;poli&#160;– hustými křovisky na dvou různých místech po hladkých oblázcích zurčely shůry dva průzračné potoky&#160;– za svahem začínal poklidný les s&#160;duby, s&#160;jasany, s&#160;javory a&#160;s&#160;lískovými keři stoupat vzhůru, v&#160;něm se vinuly málem sličné zahradní cestičky, a&#160;nebylo v&#160;něm málo zelených šťavnatých trávníků. Pak už mířil vzhůru rychleji, objevoval se smrk a&#160;jiní divocí horští obyvatelé, kteří mezi kmeny měli už méně trávy, zato voňavý kvetoucí vřes. Několik hodin putování táhl se pořád les, pak jehličnaté stromy řídly a&#160;vadly, kolem dokola válela se suť a&#160;odírala kůru jednotlivých stromů, co tu ještě stály, a&#160;nakonec už tu strměly jen skály. Pokud se člověk od okraje dubového lesa ohlédl na svah s&#160;poli a&#160;s&#160;lukami a&#160;pak obzíral údolí táhnoucí se dál a&#160;dál, zahlédl bezmála znovu jeden les, hustý les, ale samých ovocných stromů&#160;– zdánlivě hustý; vzdálenost totiž jednotlivě stojící stromy, rozptýlené po lukách a&#160;mezi poli, sunula k&#160;sobě, a&#160;mezi vším tím se táhly ploty s&#160;kvetoucími křovisky a&#160;většinou s&#160;drobnými zurčícími potůčky hned vedle nich tak, jak je to v&#160;té krásné zemi běžné, ze stromů vykukovaly hodně od sebe vzdáleny četné doškové střechy, a&#160;když nastal večer a&#160;modré stíny se kladly do zeleně, z&#160;kamen, na nichž se vařila večeře, stoupal bezpočet modrých sloupů dýmu, anebo nad tou vlhkou šťavnatou zelení tkvěla tenká jemná modrá vrstva. Jedna část svahu spolu s&#160;kusem dubového lesa byla na prodej. Georg si myslel, že dům by mohl docela dobře stát nahoře, tak by se vyhnuli vlhkosti v&#160;údolí, a&#160;zatoužil získat to místo. Proto se domluvil s&#160;prodejcem, že ten počká dva týdny, pak dostane od něho prohlášení, a&#160;pokud Georg to místo chtít už nebude, majitel bude mít právo na pevně stanovenou částku jako odstupné. Tenhle návrh majitel přijal. Georg vzápětí odjel domů, posadil Koronu do kočáru a&#160;vydal se s&#160;ní znovu ke svahu s&#160;lesem, aby jí to místo ukázal a&#160;zeptal se jí, jestli se jí líbí. Oběma byl vrozen smysl pro útulnost a&#160;mezi své oblíbené záměry už delší dobu, od chvíle, co začalo růst jejich jmění, počítali to, že si jednou na místě, které se jim bude zamlouvat, postaví usedlost, že si ji zařídí, jak to bude jejich srdci hovět, a&#160;celý život že budou všechno upravovat a&#160;zkrášlovat, dokud se Bohu nezalíbí jednoho odvolat od druhého a&#160;posléze i&#160;druhého docela ze světa. Věřili, že ten záměr není pomysl, že skýtá nezničitelnou jistotu, pokud budou žít, jelikož jen na nich záleží, jestli ho uvedou ve skutek dnes nebo zítra, tak jak jim bude libo.&#160;– A&#160;teď stála Korona na místě, které Georg vybral, které se mu líbilo a&#160;které, pokud ona bude chtít, mohlo být jejich. Jak málo kdysi chápala, když měla dědit pole, lesy, kopce, statky, co je to majetek&#160;– a&#160;jak teď, kdy stála tady, byla zkoprnělá, téměř otřesená, když věděla, jak těžce se na všechno vydělává, jak ten jejich výdobytek je pouhým náhodným výsledkem šťastného talentu jejího muže a&#160;jak pomalu se dospívá k&#160;tomu, než člověk o&#160;jednom koutu země může říci: tohle je můj přítel a&#160;tohle je můj domov! Jí se to místo líbilo skoro ještě víc než jejímu manželovi, a&#160;protože jejich tužby navzájem ladily, vypořádali tu věc a&#160;zaplatili žádanou částku. Pak zase odjeli domů a&#160;začalo se hned plánovat. Georg, když pracoval, nikdy neměl ve zvyku ukazovat jí své písemnosti, Korona to také nikdy nežádala, i&#160;když vždy uměla vnímat krásu konečné podoby nějakého nápadu a&#160;ocenit ji. Tentokrát však, když byl Georg hotov s&#160;nákresy stavebních plánů, přišel k&#160;ní do pokoje, rozložil všechno na stůl a&#160;zeptal se, jestli se jí to líbí. Korona hned všemu neporozuměla, dala si leccos vysvětlit, a&#160;když si už dokázala učinit obraz o&#160;celku, po nevýznamných námitkách, jejichž oprávněnost ovšem zase Georg musel uznat, projevila veliké potěšení a&#160;spokojenost. Georg poskládal dokumenty, provedl drobné změny a&#160;hned nato se dal do díla, začal uzavírat smlouvy s&#160;jednotlivými příslušnými pracovníky a&#160;už tehdy se rozhodlo, kde se budou získávat a&#160;jak pořizovat suroviny.</p>
			<p class="MLP_text ParaOverride-1">Vzápětí se začalo s&#160;vyměřováním půdorysů, kopáči dolovali své náspy, vyrůstalo lešení a&#160;zakrátko se ze stavby ozývalo dunění a&#160;bušení a&#160;stěny se tyčily už nad zemí. Georg k&#160;mnoha dílům, na něž musel dozírat, musel teď ještě velet stavbě vlastního domu. Ještě než byl dům hotov, často brával Koronu na staveniště s&#160;sebou, aby se podívala, jak dílo pokračuje, a&#160;procházela mezi hrubými vlhkými zdmi, po kymácivých prknech a&#160;kolem džberů se šplouchající maltou.</p>
			<p class="MLP_text ParaOverride-1">Uplynuly dva roky, než bylo dílo hotovo, protože Georg chtěl nejenom dům dobře postavit, ale také nechat zdi dobře vyschnout, aby se dbalo zdraví. Lešení bylo sňato už dříve a&#160;venkované zálibně pohlíželi nahoru na bílý dům s&#160;líbeznou střechou z&#160;červených tašek, který tam povstal a&#160;z&#160;temného zalesněného svahu pozdravoval zeleň luk a&#160;ovocných stromů v&#160;dolině. Konečně nadešel čas, kdy všechno už bylo do té míry hotovo, že se mohli nastěhovat. Georg nevybudoval nic okázalého, dbal spíš na vlídnost a&#160;na pohodlí. Na nádvoří byla sloupová chodba, taková, jakou míval otec; Korona ji velice milovala; byly tu pokoje, postaráno bylo i&#160;o&#160;přátele, pokud by nějací zavítali anebo by se z&#160;nějakého jiného důvodu zvětšil počet obyvatel; pak tu byla kuchyně, téměř svatostánek, kde Korona ráda hospodařila; pak chodby, postranní budovy a&#160;všechno, jak se slušelo a&#160;patřilo. Jinak byl celek nevelký a&#160;pěkně pohromadě. Zahrada se měla prostírat až k&#160;lesu a&#160;neznatelně se do něho vytrácet. K&#160;malému skleníku se přistavěla příslušná zařízení. Takové to tedy všechno bylo, když došlo na přestěhování. Korona začala balit už dlouho předtím. Georg dal vyrobit velký počet pevných beden, do nich se věci ukládaly jednotlivě i&#160;hromadně, tak aby se mohlo s&#160;bednami i&#160;pohazovat a&#160;aby se mohly valit, jak bylo libo, a&#160;žádná věc se nepoškodila. Korona pracovala celý den, zavinovala to a&#160;ono, balila, měnila, znovu balila&#160;– a&#160;tak jak se vdovin domek postupně prázdnil, vršily se bedny na chodbě a&#160;v&#160;prostorném průjezdu. Už přijely vozy, na ně se všechno naložilo, a&#160;jeden po druhém odjely. Konečně, jako nějaká poslední cennost, nasedli i&#160;oni do kočáru a&#160;vydali se za ostatními cennostmi. Osamělá vdova, v&#160;jejímž domku doposud bydleli a&#160;která k&#160;těm dvěma lidem tak přilnula, že se od nich nemohla odloučit, odjela s&#160;nimi jako jakási společnice a&#160;Koronina přátelská služebnice, tak jak jí byla doposud. Na Georgovu radu svůj domek, ač jej zpočátku chtěla prodat, než pronajala a&#160;s&#160;radostí se k&#160;němu otočila zády.</p>
			<p class="MLP_text ParaOverride-1">Když dojeli na novostavbu a&#160;Georg hned zas musel na nějaké to vzdálené staveniště, propuklo vybalování a&#160;pořádání, Korona nad ním měla hlavní dohled a&#160;velela dělníkům, které tu měla k&#160;ruce. Když se Georg zase vrátil a&#160;s&#160;ním dorazila přehršel nově pořízených věcí, nejdřív se všechno řádně zařizovalo a&#160;rozestavovalo. Korona měla co dělat od časného rána až do pozdního večera. Vybírala, zavrhovala, znovu vybírala a&#160;postupně místnost za místností vycházela z&#160;jejích rukou jako dokonalost sama, až bylo posléze zútulněno úplně všechno a&#160;všechny místnosti pozbyly onoho původního hrubého a&#160;nehostinného vzhledu, kterým příchozí vítaly, ovšem hodně týdnů ještě se tu musela umístit dvířka, tam zas zazdít spára, tady odebrat břevno, tu zas zasypat jáma, až se konečně vytratila veškerá syrovost a&#160;novost a&#160;majetek a&#160;obyvatelnost srostly vjedno, jako kdyby tomu tak bylo odjaktěživa. Zahrada, v&#160;níž se ponechaly ovocné a&#160;další stromy, co tu už předtím stály, začala se rovněž vylupovat ze svého původního stavu, tu a&#160;tam ukazovat květy a&#160;záhony tak, jak je Korona měla ráda a&#160;jak to zahradě věru slušelo. Vyrašily hezké a&#160;pestré obdélníky zeleniny a&#160;po prvním roce se dokončený skleník v&#160;povětří jen blyštěl. Téměř všechno se zbudovalo tak, jak to bylo v&#160;malém vdovině domečku, jen velkoryseji, protože tady bylo víc místa a&#160;dovezly se sem věci drahocennější a&#160;hojnější. Georg rozestavil sbírky a&#160;Korona pořádala ostatní věci, až nakonec tu bylo něco jako vzdušný veselý svatostánek vkusu a&#160;řádu.&#160;– Je milé pomyšlení, má-li člověk dost pozemského jmění, že si může všechno poskládat na jedno místo a&#160;říci si: „Tady budeš žít a&#160;tady umřeš&#160;– patří to tobě!“</p>
			<p class="MLP_text ParaOverride-1">Zpočátku, kdy bylo toho tolik co dělat, čas jim ubíhal rychleji než kdy jindy, a&#160;přešly dva roky a&#160;oni si ani neuvědomili, kam se poděly; ale potom, když konečně se dům uspořádal, všechno plynulo zvolna a&#160;rozumně. Počínali si tak, jak to dělali i&#160;dřív. Georg musel tu a&#160;tam odjet, tu byl za svými záležitostmi dlouho pryč, tu zas mohl na nějaký čas zavítat domů. I&#160;tady žili hodně osaměle, neměl v&#160;domě ani své místnosti na rýsování, aby se nerušil venkovský poklid, měl je roztroušené porůznu po kraji&#160;– tady nemívali nikdy společnost, a&#160;co lidé říkají, to jim bylo jedno&#160;– nestýkali se s&#160;nimi vůbec, byli vlastně pouze jeden pro druhého. V&#160;domě vládl čím dál větší řád, stále víc sedávali v&#160;tom svém kypícím majetku a&#160;pohlíželi na divukrásný svět venku. Ale nevyplňovala se jedna tužba, která mohla všechno ostatní korunovat anebo vůči níž se mohlo všechno ostatní vyjevit jako cosi, co mohou postrádat: pořád ještě neměli děti.</p>
			<p class="MLP_text ParaOverride-1">Jmění jim rostlo, do domu přibývala i&#160;rozličná umělecká díla, mezi přívětivými síněmi se tyčil pomník z&#160;bílého mramoru, nejeden pokoj zdobil obraz velké ceny, a&#160;jak to tak mezi bezdětnými manželi často bývá, když Georg byl delší dobu pryč a&#160;přijel domů, anebo při jiných příležitostech, které mohl využít, vozil Koroně dárky, ať už to byl drahocenný šátek, šperk, stříbrná nádoba, ať to byla nějaká umná součást zařízení, a&#160;nakonec byla obklopena spoustou věcí a&#160;hračiček, až často nevěděla, kam je má zastrčit nebo kam postavit. Ona jej zato doma vítala, vždy když se vracel z&#160;cest, takovou průzračnou čistotou, takovým leskem a&#160;třpytem, že si nemohl neříci, pokud leckdo bydlí ve větší nádheře, přesto není domu, který by byl tak bezvýhradně čistý a&#160;zářivý a&#160;všechno v&#160;něm tak objímavě uspořádané jako ten jeho. V&#160;jediném pokoji nebylo zahlédnout zrníčko prachu, skvrnku, náznak nějakého nepořádku. Neustále dělala pořádek a&#160;krásné zařízení anebo umělecké předměty, jako třeba nádobí, obrazy a&#160;podobně, čistila vždy sama; pečovala například o&#160;stoly tak, aby krásu desky naprosto nikde nehyzdil sebemenší škrábanec. Georg býval teď doma častěji a&#160;déle; už bral pouze významnější a&#160;větší práce, poněvadž si chtěl dopřát klidu, a&#160;ostatní díla přenechával mladším a&#160;ctižádostivějším, takovým, jakým kdysi býval i&#160;on.</p>
			<p class="MLP_text ParaOverride-1">Tak si žili ti dva lidé, a&#160;postrádali to, co jim nebylo dopřáno; a&#160;postrádali to tím bolestněji, že se Georgovi na tmavé hlavě tu a&#160;tam už vyskytl ojedinělý bílý vlas a&#160;Koroně na sličné tváři nejedna jemná čárka, která zvěstovala poznenáhlý počátek stáří.</p>
			<p class="MLP_text ParaOverride-1">Jednou je pozvali do jedné rodiny, kde je sice nemilovali ani neměli v&#160;nelásce o&#160;nic víc než v&#160;leckteré rodině jiné, kde ovšem se vůči nim chovali možná upřímněji než nejspíš kdekoliv jinde. Georg se při svých obchodech hodně stýkal s&#160;lidmi, jinak se však od nich držel zpátky; přesto občas zašel, kam jej pozvali, protože musel; Korona nechodila téměř nikam a&#160;tahle rodina byla jediná, kam s&#160;ním už několikrát zašla, pokud za ta léta někdy vyhověl nějakému pozvání, když byl zrovna doma a&#160;práce jej v&#160;ten čas tolik netísnila. Vyjeli k&#160;večeru. Koroně se na stále sličném hrdle skvěl smaragd, na kterém byl ještě jeden takový a&#160;jedna perla, celý ten šperk měla na zlatém řetízku ovinut kolem šíje, od níž se odrážel svým matným třpytem tak, jako se onen temně zářící kámen svým vznešeným blyskotáním vylupoval z&#160;pozadí hrdla. Jinak měla Korona na sobě černé hedvábné šaty. Vešli do sálu téměř poslední, všichni povstali a&#160;uvítali tu osamělou sličnou ženu. Sedělo tu ještě několik dalších žen, obklopených černě oděnými pány, na sličných šatech se jim blyštěly šperky, téměř tak drahocenné jako Koronin anebo i&#160;drahocennější, anebo jim jiskřily na holých pažích a&#160;na šíjích&#160;– ale jiná drahocenná ozdoba, kterou Korona mít nemohla, stála proti dveřím druhého sálu u&#160;malých stolků: skupina mnoha dospívajících děvčat spolu se stejně početnými ještě docela malými, které na ně dotíraly. Nedaly se považovat ještě za slečny, vlasy měly doposud ustřižené po chlapecku, byly bez ozdob až na čilé oči, jedna měla nepravý řetízek na hrdle; pod nenápadně střiženým a&#160;jakžtakž nazdobeným plátnem vzdouvala se mladá hruď a&#160;pod prostými šatečky zářily mladé údy. Dívenky repetily jedna přes druhou, vyptávaly se na všelicos a&#160;radovaly se, že jsou tu tak pospolu. Roznášelo se rozmanité občerstvení a&#160;ten nárůdek, jak se o&#160;nich leckdo vyjádřil, dostal své na malé stolky, u&#160;kterých postával a&#160;k&#160;nimž si pak s&#160;rámusem posedal. Zejména byly tu nápadné dvě dívky. Měly na sobě šaty vybrané už poněkud pečlivěji než ostatní, ale stále ještě byly v&#160;letech, kdy pro ně šaty ještě nic neznamenají; byly trochu větší a&#160;do nevýrazné radosti děcka mísila se už mírná líbeznost dívky. Jedna byla plavá a&#160;něžná, byla už víc slečna, druhá robustnější a&#160;tmavá, ale výrazem, oděním a&#160;účesem ještě chlapečtější než sestra. Byli to sirotci bez matky, které jejich otec, velice vážný obchodník, teď vlastně zastupující i&#160;matku, rád vodil na takové příležitosti, jako byla ta dnešní. Děti se měly bavit s&#160;ostatními a&#160;vedle toho bylo dohodnuto, že budou provozovat hudbu. K&#160;ženám porůznu tu sedícím přiběhlo tu jedno, tu zas jiné z&#160;dětí, tu zas celý houf, a&#160;hlaholily: „Maminko, jak tohle je?&#160;– Maminko, kde je tamto?“&#160;– Příslušné matky se je snažily rychle odbýt, řekly jim, co a&#160;jak, vysvětlily jim, jak je to a&#160;jak ono, a&#160;vedle toho jim leccos upravily na sesmeknutých šatečkách. Otec dvou dívenek, když za ním tu a&#160;tam přišly, radil jim, jak se mají v&#160;tom a&#160;v&#160;onom zachovat. Korona tu seděla osamělá a&#160;stranou a&#160;jen se dívala. Když odklidili příbory, nádobí a&#160;ostatní věci, co tu byly na pojídání občerstvení, když se muži dali do debaty o&#160;záležitostech státu, která začínala být dost živá, děti už stály připraveny ke sborovému zpěvu a&#160;jen čekaly, až pánové ustanou v&#160;debatování, aby mohly spustit. Ženy mužům pokynuly a&#160;upozornily je a&#160;pánové uťali debatu a&#160;posadili se, aby si vyposlechli děti. Ty zazpívaly holandskou lidovou píseň pojednávající o&#160;čápech; ozývá se v&#160;ní sborem znovu a&#160;znovu „Klap, klap, klap&#160;– klap, klap, klap“&#160;– to se zpěvákům velice líbilo. Pak ještě zpívali leccos, dílem sborově, dílem ve dvou, dílem sólově. Pak tmavší z&#160;obou děvčat, o&#160;nichž jsme tu mluvili, usedlo ke klavíru; tenhle nástroj tehdy byl ještě mnohem vzácnější a&#160;nehrálo se na něj zdaleka tak dokonale jako dnes. Dítě nejevilo vůbec rozpaky, naopak, tak jak si počínají děti, které umí odříkat svou úlohu, rozhlíželo se kolem veselýma, smolně černýma, trochu velkýma očima tak, jako kdyby se domáhalo pozornosti a&#160;ticha. Černé, krátce sestřižené vlasy odhalovaly sličnějící šíji a&#160;zdůrazňovaly bílou látku na jejím úpatí a&#160;splývající přes ramena. Učitel dítěte usedl k&#160;němu a&#160;hra započala. Bylo to zvláštní; všichni byli potěšeni z&#160;toho, co předtím děti předvedly, protože to uměly tak, jak se obyčejně požaduje; správně v&#160;taktu a&#160;téměř bez jediného falešného tónu. Také z&#160;toho, co dítě předvádělo teď, se lidé těšili; hrálo totiž tak výtečně, tóny se mu řinuly z&#160;prstů tak rozhodně, jak říkají znalci, přímo se jí z&#160;rukou perlily, mělo úder jasný skoro tak jako muž, že se stavba té hudební básně odvíjela zcela přirozeně&#160;– ale jak byli lidé překvapeni takovou dovedností, naslouchali vskutku s&#160;niterným zaujetím a&#160;to dítě z&#160;takové pozornosti a&#160;z&#160;ticha, jaké panovalo, bylo celé rozradostněné a&#160;vkládalo do hry stále více pečlivosti a&#160;také hrálo lépe a&#160;lépe; začal se v&#160;něm probouzet duch, jaký možná předtím znalo jen málo: to dítě najednou té hudbě rozumělo; protože jeho hra měla nyní duši, a&#160;tvář, kterou předtím mělo jen rudou a&#160;bílou, byla teď jiná: jakoby radostná, a&#160;zase trpící&#160;– ta hudba byla totiž smutná&#160;–, a&#160;člověk až věřil, že teď, teď už se pohrnou slzy. Když pak dítě skončilo s&#160;hrou a&#160;ještě zazpívalo velice krásnou árii, slzy se vskutku vyskytly a&#160;nevinný hlásek se mu chvěl. Když pak už docela skončilo, ustoupilo dozadu a&#160;stydlivě se vmísilo mezi ostatní děti. Jakou sílu citu pro nejasnou budoucnost tušil člověk v&#160;tom ještě neznesvěceném, nerozvinutém, vůči sobě dosud bezmocném těle! Všichni byli potěšeni a&#160;všichni pochvalně hlaholili; i&#160;takoví totiž, kdo se o&#160;podobné věci téměř nezajímají, byli téměř strženi; před nimi se tu totiž jakoby bezděky obnažil kus ryzí a&#160;krásné lidské duše. Otec dítěte seděl poblíž vchodu na židli úplně stranou, byl blažený a&#160;možná myslel na zemřelou manželku. Předvádělo se tu ještě leccos, v&#160;tak dobrém provedení, jak to umí pilné a&#160;obratné děti. Když hudba skončila a&#160;stoly znovu prostřeli, sesunu li k&#160;sobě a&#160;seřadili, aby se mohla podávat večeře&#160;– když uspořádali i&#160;menší stolky a&#160;rovněž je tak jako ty velké prostřeli a&#160;pokryli pokrmy, s&#160;jedinou výjimkou, že na nich nebyly láhve s&#160;vínem&#160;–, když si všichni sedli ke stolům, a&#160;onen nárůdek seděl i&#160;u&#160;těch menších: děvče, které tak všechny potěšilo hrou a&#160;zpěvem, bylo mezi nimi, a&#160;bylo znovu dítětem: tlachalo o&#160;všeličems se všemi kolem, smálo se a&#160;jedlo&#160;– tvářička byla zase rudá a&#160;bílá a&#160;krátce sestřižené vlasy znovu se hodily k&#160;tomu obličejíku. Když pozdě v&#160;noci bylo po všem a&#160;příslušné matky kolem sebe shromáždily své děti a&#160;sbíraly tam a&#160;tuhle kusy šatů, které tam caparti pohodili, zkoušely, jestli jsou to jejich, a&#160;tu a&#160;tam na tělíčku i&#160;nechaly, aby se děti nenachladily&#160;– když pak propuklo všeobecné loučení a&#160;odjíždělo se z&#160;toho zábavného domu: Georg a&#160;Korona také seděli ve svém kočáře, a&#160;sami samotincí jeli domů. V&#160;jejich chmurných, nadmíru krásně zařízených pokojích se rozžalo světlo, když přijeli, uložili šaty a&#160;šperky tam, kam patřily, a&#160;odebrali se k&#160;spánku.</p>
			<p class="MLP_text ParaOverride-1">Nazítří byl zase den, jakých bylo už hodně a&#160;jaké budou vždycky, dokud oni dva neumřou.</p>
			<p class="MLP_text ParaOverride-1">Byli sezdáni už třináctý rok.</p>
			<p class="MLP_text ParaOverride-1">Když po té večerní oslavě, které se zúčastnili, uběhl nějaký čas, tak asi několik týdnů, přišla jednou Korona odpoledne za Georgem do jednoho z&#160;jeho pokojů, kde měl kameny a&#160;kde právě seděl za stolem, na němž jich několik leželo na třídění, a&#160;díval se na ně. Bylo to neobvyklé, že za ním přišla v&#160;tu hodinu; většinou totiž býval v&#160;tu dobu ve své pracovně a&#160;rýsoval; to jen dnes od práce&#160;– neví se, z&#160;jakého důvodu&#160;– odešel a&#160;vydal se za svými kameny. Zvedl tedy hlavu a&#160;pohlédl na Koronu, jak vešla dovnitř, a&#160;užuž se jí ptal, jestli jí něco není, že přichází v&#160;tak neobvyklou hodinu.</p>
			<p class="MLP_text ParaOverride-1">„Georgu, ruším tě?“ řekla, „ráda bych si s&#160;tebou o&#160;něčem promluvila.“</p>
			<p class="MLP_text ParaOverride-1">„Tak mluv, Korono, nerušíš mě,“ odpověděl, „i kdybych zrovna rýsoval, stejně bych přestal, kdybys se mnou chtěla mluvit.“</p>
			<p class="MLP_text ParaOverride-1">„Ale bude to dlouhé, Georgu.“</p>
			<p class="MLP_text ParaOverride-1">„Ať to bude, jaké bude, Korono, nestraš mě a&#160;mluv. Odmítl jsem tě snad někdy, že mi ubíráš čas? Přece nejde o&#160;to, že bych nemohl odsunout trošku té práce, když se naskytne něco jiného, co si žádá mé pozornosti. Nadto vidíš, že jsem si tak jako tak udělal volno, sedím si tu a&#160;málem si tu povídám s&#160;tím kamenem. Tak mluv tedy.“</p>
			<p class="MLP_text ParaOverride-1">„Ale musíš mě vyslechnout až do konce, Georgu, nesmíš mi odpovídat, nesmíš mi skákat do řeči, dokud sama neřeknu: teď mi odpověz.“</p>
			<p class="MLP_text ParaOverride-1">„No tak mluv, jsem z&#160;tebe dost neklidný&#160;– slibuju ti, že budu až do konce poslouchat a&#160;nic neřeknu.“</p>
			<p class="MLP_text ParaOverride-1">„Tak tedy, Georgu&#160;– přišla jsem dneska za tebou, abych ti navrhla, že se rozvedeme.“</p>
			<p class="MLP_text ParaOverride-1">„Korono!!“</p>
			<p class="MLP_text ParaOverride-1">„Vidíš, už mi skáčeš do řeči. Já to věděla, že to tak dopadne. Jen mě vyslechni do konce, a&#160;pak říkej, co jen budeš chtít.“</p>
			<p class="MLP_text ParaOverride-1">„Ale Korono, co se ti stalo?! Jak si můžeš myslet, že budu moci takovou věc poslouchat a&#160;být klidný? Řekni, co tě nešťastného potkalo.“</p>
			<p class="MLP_text ParaOverride-1">„Tak mě poslouchej, Georgu, já jsem o&#160;tom všem v&#160;těchto dnech, a&#160;asi už i&#160;někdy dřív, hodně přemýšlela, a&#160;nepřišla jsem za tebou s&#160;tím nápadem dřív, než jsem došla k&#160;názoru, že jsem ho uvážila natolik, aby mi připadalo, že je odůvodněný a&#160;že ti ho budu moci vysvětlit. Člověk žije jenom jeden život. Musí v&#160;něm před Bohem jako člověk plnit celý okruh povinností a&#160;radostí. První věc je přece vždycky to, aby člověk byl člověkem v&#160;nejplnějším významu toho slova. To co ho často staví hodně vysoko&#160;– úřad, důstojnost, obchod, je v&#160;mnoha případech pouhý prostředek&#160;– u&#160;tebe, Georgu, to tak není&#160;–, jak nabývat peněz a&#160;majetku a&#160;prostřednictvím těchto peněz a&#160;majetku pak sloužit svým pudům a&#160;sklonům: ve skrovně případů je obchod věcí povolání, to jest tam, kde jsou silnější schopnosti v&#160;jednom směru, tímto směrem silněji naléhají na to, aby jim bylo učiněno zadost, a&#160;do tohoto směru strhávají s&#160;sebou i&#160;všechno ostatní v&#160;člověku. Bylo by lépe, kdyby člověk bez újmy na svém povolání byl i&#160;ve svých ostatních schopnostech sdostatek silný, aby jim dopřál naplnění a&#160;v&#160;souzvuku všech byl beze zbytku jednolitý člověk. Ty takový téměř jsi, Georgu, tys uposlechl svého krásného nutkání, nikdys však člověka v&#160;sobě neprodal a&#160;vedle svého umění jsi silným, svobodným, dobrým člověkem, člověkem, který má oči i&#160;jinde než jen ve svém povolání: proto jsem si tě hned tak zamilovala&#160;– tys té­měř celý člověk, Georgu, vyjma to, kde ti to poměry odpírají&#160;–&#160;– ale možná jen tak dlouho, jak sami budeme chtít. K&#160;jednomu z&#160;prvních, možná úplně prvních práv a&#160;k&#160;nejpůvabnější povinnosti člověka patří mít děti; proto Bůh obě pohlaví k&#160;sobě připoutal takovou radostí, nad niž neexistuje nic radostnějšího, pokud rodičovský cit není snad ještě sladší a&#160;pokud jejich povinnost netkví v&#160;srdci ještě hlouběji; vidíme přece, jak i&#160;ti nejdrsnější lidé, když se jim dostane dětí, všechno ostatní na tomto světě odsunují stranou a&#160;slouží dětem&#160;– ba v&#160;nebezpečí hodí v&#160;plen vlastní život, aby zachránili život dětí, tak skvostné a&#160;všemocné je to nutkání, aby mladý život existoval dál a&#160;starý pominul, když probudil mladý, a&#160;tak splnil svůj účel. Proto je svět tak krásný, že se komukoliv novému zdá jakoby nově vycíděný, a&#160;žije-li, nemyslí si nic jiného, než že veškerý život vůbec začíná teprve nyní. A&#160;když stárne, chce děti, protože s&#160;jejich rozkvétáním a&#160;klíčením rozkvétá i&#160;klíčí sám&#160;– život započíná zase znovu, když, aniž je si toho vědom, pro něj ustává a&#160;on umírá. Vidíš, Georgu, řekla jsem, že tys celý člověk, jen tam ne, kde ti to poměry odpírají, a&#160;že tohle možná bude trvat jen tak dlouho, jak my sami budeme chtít. Jsme teď spolu sezdáni přes dvanáct let, a&#160;nedostalo se nám dětí. Často je tomu tak, že dva lidé nemají děti, a&#160;pokud oba vejdou v&#160;jiné svazky, je jim požehnáno potomstvem. Je výsostnou, významnou, posvátnou povinností, aby člověk, kdyžtě má jen jeden život, využil ho zplna a&#160;v&#160;něm se chopil lidmi a&#160;Bohem daných zákonných prostředků, aby svět malinkým dílkem v&#160;podobě jeho dětí dál prospíval. Proto myslím naše církev stanovila, že se v&#160;ní manželství dá rozloučit, aby svazek nezdařený byl zrušen a&#160;nahrazen jiným, v&#160;němž přijde, čeho se nedostávalo. A&#160;myslím, že nejvyšším cílem takové instituce není to, aby lidé, kteří lehkomyslně uzavřeli jistý svazek, jestliže neznali svá srdce, jestliže tu nejsou životní prostředky, a&#160;ve stero dalších případech, mohli takový svazek opět rozvázat, jestliže se nesnášejí, jestliže ten svazek začíná být břemenem&#160;– to přece mohli vědět předem a&#160;vyhnout se tomu. Pro takové tu onen zákon pohříchu být nemůže. Daleko výsostnější cíl takového zákona musí být v&#160;tom, když dva lidé všechno ušlechtilé a&#160;dobré, co skýtá rozum a&#160;srdce, uplatní ještě před svým sezdáním, aby ten svazek byl posvátný a&#160;vpravdě lidský, pokud takový posléze je, ale přesto poté dopuštěním nějaké okolnosti, s&#160;jakou nikdo předem nemohl počítat, manželství je pouze zdánlivé: že se pak dá rozvázat, že dobrovolně a&#160;v&#160;dobrém a&#160;v&#160;lásce se takový svazek rozloučí, protože před Bohem se ukázal jako nikoliv možný. My oba jsme takovým případem. Není už představitelné, že bychom ještě zakusili požehnání dětí. Ať jsme dosáhli naším sezdáním čehokoliv, ať jsme si navzájem dali cokoliv, jednoho cíle, toho hlavního, jsme nedosáhli: proto, Georgu, mám pro tebe návrh, abychom se dobrovolně rozešli, aby jeden i&#160;druhý opět už nebyl vázán, a&#160;pokud ho něco takového napadne, že by mohl uzavřít svazek nový, jaký by ho možná ještě odměnil statkem, jehož se mu doposud nedostalo. Pokud se to ani pak nestane, jeden i&#160;druhý se zbavují odpovědnosti. Protože jsme udělali, co nám lidské předpoklady umožnily, a&#160;každý úspěch je tu v&#160;rukou soudce mocnějšího. Mně se zdá, že učinit to nejen smíme, že snad je to i&#160;správné.&#160;– – A&#160;teď, Georgu, už jsem skončila&#160;– teď mi odpověz.“</p>
			<p class="MLP_text ParaOverride-1">„Já nevím, Korono, co ti mám odpovědět&#160;– jsem tím zaskočen&#160;– já na něco takového ještě vůbec nepomyslel&#160;– co řeknou lidé?“</p>
			<p class="MLP_text ParaOverride-1">„Řeknou, že to není správné&#160;– protože jsou slabí. Nebudou vědět, jaký je pravý důvod, ba kdyby se jim řekl, nebudou tomu věřit a&#160;budou hledat u&#160;jednoho z&#160;nás nějakou tajnou vinu, která toho druhého zapudila. I&#160;když se jim dokáže, jaká byla nejvlastnější pohnutka, pořád budou říkat, že tak to není, protože lpí pouze na jediné věci, na své smyslovosti, od níž se nemohou odpoutat. Kdo se svou ženou žije celá léta, zvykne si na ni a&#160;na její blízkost jako na kus vlastního života, připadá mu jako součást všech jeho vlastních představ, její konání zasahuje do jeho života: tomu on říká láska, tohle nemůže postrádat, proto se nedokáže od ženy odloučit, je to cosi smyslového, cosi sobeckého&#160;– a&#160;nikdo není tak silný, aby tohle dokázal obětovat, proto tohle nikdo nechápe ani u&#160;druhého. Museli by začít nový život, vejít v&#160;nový okruh představ, a&#160;to je velice obtížné, protože veškeré rozvětvené příbuzenstvo představ již existujících se něčemu takovému vzepře. Tím se vysvětluje i&#160;fakt, proč muž, který smrt své manželky oplakává s&#160;hlubokým žalem, který si myslí, že ani nemůže už dál žít, záhy nato uzavře nový svazek, protože se nedokáže vzdát svých dosavadních zvyklostí a&#160;nové manželství je nejsnadnějším prostředkem, jak to byvší alespoň přibližně znovu nastolit; protože jemu stačí pouze vyměnit osobu, a&#160;jinak všechno zůstane při starém. Proto člověk v&#160;takových případech často slyší to, co jsem u&#160;mé hraběnky zaslechla od jednoho velice starého muže, který třicet pět let žil ve velmi šťastném manželství a&#160;po ženině smrti záhy uzavřel manželství nové; nemůže se obejít bez domáckosti. My se bez ní obejít chceme, Georgu, my se chceme bez ní obejít pro vyšší cíl, my chceme obětovat radosti, které jsme skýtali jeden druhému, když jsme byli den co den spolu&#160;– tyhle radosti byly u&#160;nás větší než u&#160;jiných, protože jsme oba byli sami, protože jsme ani jeden, ani druhý nikoho jiného neměli, jen sebe&#160;– ale my se chceme přesto bez nich obejít, chceme být zase jako dřív, chceme začít, tam kde jsme začínali, když jsem já od svých příbuzných a&#160;ty po smrti svých rodičů z&#160;Železné Kopaniny odešli do světa. Čeho se vzdáme, není to nejvýsostnější a&#160;jediné v&#160;životě, protože se může naskytnout znovu; my teď ale postrádáme cosi vyššího, cosi nezištnějšího, cosi jako posvátnou povinnost&#160;–&#160;– pokračovat v&#160;manželství, kterému schází jeden z&#160;jeho hlavních cílů, to mi připadá spíše jako hřích&#160;– proto je rozvážeme; čeho nedosáhneme bez své vůle, to oželíme, a&#160;co nemohlo být, i&#160;když jsme po tom oba toužili, to si nehodláme vynucovat, ale budeme si počínat přiměřeně tomu, že se nám nedostalo toho, oč jsme usilovali cestou, která by bývala byla pro nás navýsost slastná. Myslím, že je všeobecně správné, pokud se nám odpírá, oč usilujeme, když učiníme změnu a&#160;dáme se jinou cestou, takovou, kterou nám káže zákonitost věcí.&#160;–&#160;– Nuže, Georgu, co říkáš?“</p>
			<p class="MLP_text ParaOverride-1">„Korono&#160;– ženo má,“ odpověděl stavitel, „nevím, co mám říci&#160;– co říkáš, je zvláštní.&#160;–&#160;– Není to tak, tak to přece není.“</p>
			<p class="MLP_text ParaOverride-1">Když tohle řekl, zvolna odstrčil od sebe kameny, které předtím měl před sebou a&#160;prohlížel je, a&#160;dlouho, téměř soucitně se na ně díval.</p>
			<p class="MLP_text ParaOverride-1">„Korono,“ řekl pak znovu, „ne, přece to tak není, jak to říkáš. Oba máme na tom podíl, musím, až ti budu odpovídat, myslet i&#160;na tebe, musím přijít na to, co ti bude na prospěch.&#160;–&#160;– Ale ono to jistě není tak, jak říkáš. Cítím to v&#160;hloubi duše. Nechme to dneska být. Korono, promluvím s&#160;tebou, až uplyne nějaký čas&#160;– slyšíš&#160;– buďme trpěliví a&#160;nechme uběhnout nějaký čas&#160;– protože od téhle debaty jistá doba uplynout musí.&#160;– – Necháme to, co říkáš?“</p>
			<p class="MLP_text ParaOverride-1">„Ano, Georgu, uvažuj o&#160;tom. Začni o&#160;tom přemýšlet tak, jak o&#160;tom přemýšlím já už dlouho. A&#160;jestli, jaks jednou řekl, přijmeš za vlastního chlapce toho zemřelého tesařského tovaryše, uvaž, že adoptované děti nejsou vlastní. Kdo se ujme jisté povinnosti a&#160;není s&#160;to vytvořit základy takové povinnosti, rovněž vytváří nepoměr mezi věcmi, a&#160;ten se mstí v&#160;podobě důsledků. Čiň mu dobře, živ ho, ale nevyžaduj, aby byl tvým synem. Už dávno jsem pojala tenhle nápad, když jsem tě začasté viděla, jak pohledem spočíváš na tom krásném chlapci, co si rád hrál u&#160;nás na dvoře, jak jsi někdy odcházel a&#160;ještě od našich domovních dveří ses po něm ohlížel. Ten nemůže být jeho synem, napadlo mě. Dítěte, Georgu, může se ti dostat pouze tak, jak jsem ti vylíčila.“</p>
			<p class="MLP_text ParaOverride-1">„Jen jedno ještě, Korono, pak už budeme o&#160;té věci mlčet: když jsi odcházela z&#160;rodičovského domu, bylas ještě dítě, když jsem já osamělý odcházel do lesů a&#160;pak pro změnu zas hloubal ve velkolepých zpustlých stavbách, nebyl jsem o&#160;moc větší než dítě&#160;– síly, které se teprve rozvíjejí, jsou vášnivé, všemocné, ty skácejí každý odpor&#160;–&#160;– teď už jsme starší; oblouk už se tak rychle nevzpíná, kdo ví, jestli už se třeba mírně nesklání na druhou stranu: řekni, budeme vůbec s&#160;to provést to, co bychom rádi?&#160;– Dokážeš to provést, Korono?“</p>
			<p class="MLP_text ParaOverride-1">„Myslím, že ano,“ řekla manželka.</p>
			<p class="MLP_text ParaOverride-1">„Nu, tak už to skončeme,“ řekl stavitel, „nechme toho. Až uplyne nějaký čas&#160;– svěží se znovu zeptáme svých myšlenek.“</p>
			<p class="MLP_text ParaOverride-1">Pak už o&#160;tom všem mlčeli. Georg vzal jeden z&#160;kamenů, zase jej položil. Přisunul si jich několik, a&#160;zase je odstrčil. Pak zavedl Koronu do zahrady. Prošli kolem květin, podél jemně se lesknoucího skleníku, kolem vodotrysku, který Georg zbudoval díky tlaku, který povstával v&#160;podzemních dutinách nahoře na kopci v&#160;lese, co se táhl až tam, prošli kolem zelí, které tu rostlo, jeho namodralé, mohutné, vzdorné listy se otíraly Koroně o&#160;šaty, prošli kolem švestkových stromů, podél nového zábradlí, které dal Georg udělat teprve nedávno, kolem ovocných zákrsků, kolem jabloní, které na jaře dorazily z&#160;Francie&#160;– a&#160;vposledku kolem noviny, kde zrovna pracovali nádeníci, museli ji vyčistit, zbavit kamenů a&#160;připravit, tak aby se v&#160;nadcházejícím roce přičlenila k&#160;zahradě a&#160;ta byla zase o&#160;něco větší a&#160;bohatší. Pak nastal večer&#160;– posléze noc&#160;– a&#160;uložili své hlavy na podušky poklidu.</p>
			<p class="MLP_text ParaOverride-1">–&#160;–&#160;Kolik času uběhlo od tohohle zvláštního rozhovoru, kolik se ještě toho namluvilo o&#160;té záležitosti, jaký byl obsah takových rozmluv, to nedokážeme říci&#160;– jen můžeme vylíčit, co vyplynulo z&#160;času, který uběhl od chvíle, kdy Korona Georgovi učinila onen návrh: Georg svolil, upnul se ke Koronině nápadu. Usnesli se, že se bez nějakého štkaní nebo nářku od sebe odloučí, že v&#160;budoucnu každý bude usilovat o&#160;to, dojít v&#160;novém svazku požehnání potomků, že už se neuvidí, nebudou si vůbec psát, že už jeden pro druhého nebudou existovat. Když se na tomhle usnesli, Georg se pustil do dělení stávajícího majetku. Dal Koroně polovinu, což stačilo, aby jí pro všechny případy zajistil v&#160;budoucnu nadmíru krásný, více než zámožný život, a&#160;druhou polovinu, k&#160;níž patřil dům, ponechal si pro sebe. Poté, aby se doma vyhnuli všem nepříjemnostem, domluvili se, že si uspořádají všechny věci, společně odjedou, záležitost vyřídí na úřadech a&#160;poté se vpovzdálí rozejdou. Korona si v&#160;tichosti zabalila své věci. Několik kufrů a&#160;beden se poslalo pryč, to nebylo nijak nápadné, ježto stavitel musel pro domy i&#160;zámky všelicos obstarávat dost daleko a&#160;všechny ty věci přicházely obvykle nejdřív k&#160;němu, tam se dobře zabalily a&#160;odesílaly se teprve na místo určení. Konečně jednoho kalného letního rána, zápasícího s&#160;deštěm, odjeli i&#160;oni, když se právě oplocovala dohotovená novina a&#160;přičleňovala k&#160;zahradě. S&#160;duchovním úřadem, protože jedni i&#160;druzí byli ve věci zajedno, žádost záhy vyřídili a&#160;rozluka byla pak rychlá. Korona v&#160;kočáře, k&#160;němuž si koně už obstarala sama, odjela průjezdem z&#160;hostince. Kočár projel ulicí, zahnul za roh a&#160;už ho nikdo neviděl.&#160;– Korona teď byla se svým srdcem znovu sama.&#160;– Georg stál v&#160;hostinském pokoji, který po dobu, co se ona záležitost vyřizovala, obývali spolu, a&#160;díval se do prázdna. Už to v&#160;jeho očích nebyla manželská komnata, jen jeden z&#160;těch bezpočetných hostinských pokojů, jaké v&#160;té jejich pustotě za svého mladistvého putování často obýval, přes noc nebo i&#160;na pár dnů. Jediný člověk v&#160;hostinci netušil, co je mezi těmi dvěma lidmi, a&#160;ani nevěděl, když paní odjížděla, jaký je to odjezd.</p>
			<p class="MLP_text ParaOverride-1">Ten zvláštní skutek se tedy učinil&#160;– a&#160;jeden i&#160;druhý mohli teď podle plánu zčerstva a&#160;nespoutáni pustit se do stavby budoucího života, který jim ještě zbýval, jako kdyby ten život mohl mít začátek, jako kdyby byl něčím původním, čeho se jim z&#160;ruky osudu právě dostalo zcela poprvé.</p>
			<p class="MLP_text ParaOverride-1">Georg neodcestoval domů, odjel na jednu hodně vzdálenou stavbu a&#160;řídil tam práce. Napsal vdově, která se jinak ráda starala o&#160;domácnost, pokud nebyl manžel doma, ať laskavě všechno pečlivě spravuje tak jako dřív, on že se s&#160;manželkou rozvedl, neví přesně, kdy přijede domů, a&#160;že se pak rozhodne, co a&#160;jak bude s&#160;usedlostí.</p>
			<p class="MLP_text ParaOverride-1">Vdova byla naprosto překvapena, ani nevěřila svým očím. Když pak konečně všechno pochopila, málem se uplakala k&#160;smrti, pomyslela si, co se to tak asi stalo&#160;– jak se dva tak milí, hodní, srdeční lidé mohou vůbec rozvést! Chodila po domě opuštěná a&#160;ztracená, utírala prach ze všech těch krásných věcí a&#160;zasmušile na ně zírala.</p>
			<p class="MLP_text ParaOverride-1">Lidé se divili, když se rozšířila zvěst, že stavitel velice pilně pracuje na vzdálené stavbě a&#160;že se, co je pryč z&#160;domu, rozvedl se ženou. Oznamovali to jeden druhému a&#160;seděli a&#160;hloubali, co že se to asi muselo stát.</p>
		</div>
</body>
</html>