<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>lesni_poutnik-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="lesni_poutnik-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola ParaOverride-1">U lesních vod</p>
			<p class="MLP_text_bez1radku ParaOverride-1">Kdykoliv se mluví o&#160;naší překrásné zemi při Enži a&#160;velebí se nádhera, do níž je vsazena tak jako nějaký klenot, mají se obvykle před očima horské krajiny, ve kterých se v&#160;modrém povětří tyčí do výše skála, šumí zelené vody a&#160;hoví si temný pohled jezer&#160;– kdo ji jednou poznal a&#160;zamiloval si ji, ten na ně vzpomíná s&#160;radostí, a&#160;její jarý obraz s&#160;vonícím šerem a&#160;jiskřivým blyskotáním tkví mu v&#160;radostné duši&#160;– ale jsou i&#160;jiné, nevýznamnější, téměř trudnomyslně sličné končiny, kouty odlehlé, které pocestného nevolají, zahlédají ho zřídkakdy, a&#160;pokud přijde, rády mu ukážou, co všechno mají ve svém hájemství; kdo je jednou poznal a&#160;zamiloval si je, ten na ně vzpomíná se slastným smutkem jako na skromnou milou ženu, která mu zemřela, která nikdy nic nepožadovala, po ničem neprahla a&#160;všechno mu dala.</p>
			<p class="MLP_text ParaOverride-1">Je to nyní už hodně, hodně let, co autor těchto řádků, z&#160;něhož je dnes muž, stanul na jednom z&#160;těch rozcestí, kde zrak oba kouty, radostné, nádherné horské krajiny a&#160;prostší nevýznamnější kraje naší vlasti zahlédne najednou. Byl tehdy jinochem s&#160;bouřícím srdcem a&#160;plný vznášivých nadějí. Teď se už tužby navrátily do kolejiště možného a&#160;ještě se tam neodváží napřahovat po vnějších a&#160;vzdálenějších hranicích: tehdy žádné hranice nebyly, a&#160;stran všeho dalekého a&#160;nedosažitelného se litovalo, že není ještě dál a&#160;nedosažitelnější. Jinoch se srdcem upnul k&#160;jednomu děvčeti, které nemělo nic, žádné takzvané vzdělání, za sebou žádný soustavný vývoj, mělo jen své krásné oči, dobrotu dosahující skoro bájeslovnosti a&#160;beze­lstné, důvěřivé srdce. Toužil po tom, aby ji pozvedl k&#160;sobě, přitiskl na srdce a&#160;na rukou pronesl nebezpečným světem budoucnosti. Stál na rozcestí a&#160;pohlížel zpátky na ty nevýznamnější kouty, kudy putovala její postava, odkud právě přišel, kde býval tak dlouho po jejím boku a&#160;odkud musel nadlouho, na neurčitě dlouho odejít. Na rozhraní leží osamělá osada s&#160;malým osamělým kostelíkem. Osada je chladná, povětšině větrná a&#160;její okna hledí dílem na stranu půlnoční, dílem na polední na oba kouty země. Stál na chladných lukách téhle osady, na něž se kladlo mdle vlahé podzimní slunce, a&#160;pohlížel zpět. Už dlouho bylo krásně, příjemně, poměrně značné teplo, blížil se podzim, a&#160;dnes to vypadalo, jako kdyby se mělo změnit dosavadní počasí. Nad celým Mühlviertelem, který se nesčetnými jednotlivými pásy lesíků a&#160;nesčetnými poli mezi nimi, už mezitím pluhem obrobenými, jejichž ornice dlouhým krásným počasím vybledla, táhne zpět až do tmavších barev českých vrchů, tkvěl už tmavě šedý oblačný příkrov, jehož jednotlivé vrchní části klenby měly barvu olova, na klenbě zdola se ovšem skvěly jemnou modří a&#160;už pršely své chmury na všelijak roztroušené lesíky, až ty pak ve vyprahlé šedi polí spočívaly jako tmavě modré pruhy, až se úplně vzadu ještě tmavší a&#160;ještě modřejší okraj Šumavy mísil s&#160;šedí oblaků tak, až jeho ostrá hranice do nich nerozeznatelně vplývala. Vedle toho, kdo se tu rozhlížel, svištěla a&#160;šuměla už jednotlivá suchá stébla ostřice, vzněcována vánkem, který se zvedal po tak dlouhém čase klidu a&#160;zvěstoval, že se v&#160;lecčems udá změna. V&#160;teplejší nížině, která leží na jihu, a&#160;v&#160;celém pásmu blyštícího se vysokého pohoří Alp, které ji na okraji ohraničují, spočívalo ještě jasné, zářivé sluneční světlo, jako kdyby se na ty požehnané kraje tklivý vlhký chlad pozdního podzimu kladl teprve někdy později. Dole, téměř u&#160;nohou, ve skutečnosti však ještě dost daleko ležel bíle poprášený kotouček města Lince, odťatý od třpytivého toku Dunaje, který v&#160;jemně utkané vůni země putoval k&#160;východu. Tam, daleko zpět směrem k&#160;polední straně, kde se pás šedi a&#160;purpuru roviny vsouvá do éteru vysokých hor, měla by se třpytit bílá tečka opatství, pokud by byla vidět; tam pozorovatel toho všeho strávil mnoho let dětství a&#160;kochal se nesčetnými radostmi srdce a&#160;rozpukávajícího se poupěte duše. Ale kroky jej nesměly vést k&#160;opatství, jehož věže se už teď jistě blyští v&#160;záři slunce, ani zpátky do osamělé země, která je teď zcela ve stínu mraků, on se ještě jednou zadíval na zemi za sebou, zemi, kterou nebylo lze vidět, zemi uvězněnou v&#160;počínajícím deštivém povětří, a&#160;vešel pak do strouhy údolí mířícího dolů, lidé mu říkali „Lískový příkop“; uvítal ho lesk a&#160;žár slunce na listí lesa a&#160;jako mávnutím kouzelného proutku sotva po třech krocích se zem za jeho zády, úzké pásy lesů, nesčetná pole, české vrchy, šedé oblačné nebe a&#160;šelestící stébla kamsi propadla; oblil ho klidný, nehybný, teplý a&#160;venkoncem mírný vzduch a&#160;provázel ho dolů svahem. Ale i&#160;ten pohádkový obraz před očima kamsi zmizel a&#160;nebylo zahlédnout nic než oblohu a&#160;do ní vplývající, protékající se blízké listnaté lesy, na nichž spočíval různotvárný lesk a&#160;nevýslovný půvab rozličných podzimních zabarvení. V&#160;nejednom úvalu chráněném od všech větrů bylo ještě tak teplo, dalo by se říci horko, až leckterý lískový strom rozpínal své větve a&#160;listy doposud zelené, jako kdyby se to koupaly v&#160;nějakém dalším jaru. Docela nahoře, tam, kde počíná údolí hlubinou posud nepatrnou, začínala i&#160;jakási titěrná vodní nitka, která se chystala kdesi vedle poutníka stékat dolů. Ve strouze podél cesty neslyšně a&#160;jen třpytivě putovala kupředu, až posílena množstvím vod prosakujících vršky bublavě a&#160;zurčivě hopkala před ním, jako kdyby mu chtěla ukázat, kudy do ústí údolí, až posléze, sycena nesmírnou tíhou vod hnaných do hlubiny, zdravena nejednou studánkou prýštící z&#160;útrob horstva a&#160;zadržována nejedním černým balvanem pěnila a&#160;běsnila a&#160;povzbuzovala ho, aby jí putoval v&#160;patách. Ubírali se kolem nejednoho lesního svahu, nejedné stinné končiny, potkával je nejeden povoz klopotně se deroucí vzhůru po úzké cestě, tažený tu jediným volkem, tu silným, většinou dobře živeným koněm&#160;– prošli kolem zámku, který svými starými zdmi a&#160;chmurnou kulatou věží vykukuje z&#160;přístřeší listoví jiskřícího jako drahokamy a&#160;hledí dolů do hlubiny a&#160;v&#160;němž kdysi pobýval v&#160;zajetí český král Václav&#160;– putovali kolem nejedné malé samoty, nejednoho mlýna, prošli kolem nejedné kravky pasoucí se na loučce v&#160;prohlubni pod nimi, až nakonec po několika hodinách putování, tam, kde se vlevo tyčí kaple kteréhosi světce, vpravo podstatný mlýn, rozestoupily se hory, svažující se údolí bylo totam a&#160;počínala rozlehlá rovina. Potok se vlnivě rozléval došíra nalevo k&#160;pláním a&#160;ke stromům, kde už nepříliš daleko odtud větvovím zdravil stříbřitým pohledem Dunaj a&#160;trpělivě na něj čekal: poutník napravo vešel do křovisk a&#160;z&#160;nich pak se dal bílou cestou na krásné rovné pláně, po nichž byly rozsety plody podzimu a&#160;rostly na nich ovocné stromy; shlížel na ně předtím shora jako na voňavou utkanou stuhu. Znovu před ním z&#160;hloubi jihu vyvstal éter Alp&#160;– vlevo na svahu, který se od bočně ustupujících hor táhl na polední stranu, v&#160;klínu ovocných stromů a&#160;křovisk tyčil se drobný kostelík svaté Magdalény, všude vykukovaly husté doškové střechy bohatých selských dvorců, všude byly ovocné stromy a&#160;ještě zelené přikyvující keře; Horno­rakušan totiž miluje stromy a&#160;křoviska a&#160;spíš je pěstuje, než je kácí&#160;– a&#160;rovnou zpředu před poutníkovým zrakem se v&#160;odpoledním povětří blyštěly vyleštěné žluté hlavice věží města Lince a&#160;třpytily se obílené stěny domů, proťaté zelenými okenicemi a&#160;zdůrazňované horami, vzpínajícími se jim po boku, které na západní straně obklopují Dunaj a&#160;tísní jeho tok. V&#160;poutníkově srdci byl zármutek, že se loučí s&#160;tím, co má rád, to loučení možná bude krátké, možná dlouhé; ale v&#160;jeho důvěřivých bezelstných očích se zrcadlila jasná rakouská obloha, pomyslel si, že teď bude pracovat, lopotit se, upínat se ke svému cíli, a&#160;docela určitě to všechno nebude trvat dlouho&#160;– a&#160;on se vrátí, až se hojně domůže všeho, po čem kdy toužil&#160;– doputoval do města, zašel za nejedním přítelem, kterého tu měl, a&#160;vyprávěl mu, jaké to bylo dál na sever, jak tam žil, co tam nalezl, o&#160;co usiloval a&#160;čeho doufá dosáhnout&#160;– anebo leckterému z&#160;nich to ani nevyprávěl, protože si to hodlal jako svátost a&#160;tajemství uchovat hluboko v&#160;nitru. Tu noc zůstal v&#160;Linci. Druhý den ráno bylo všechno široko daleko šedivé a&#160;upršené, oblaka severního hornatého Mühlviertelu se už rozprostřela nad celou zemí, dvě věže jednoho kostela, který stál na jednom kopci na severozápadě, jež jindy vždycky shlížely na město tak přátelsky, pokrýval čepec mlhy, podél celého horstva, kolem něhož včera sestupoval dolů, táhla se hradba bílých a&#160;šedavých mraků, v&#160;nichž tonuly hroty vrcholků; tu a&#160;tam oblaka člověku vstříc sesílala kalné závoje, jižní Alpy se zcela a&#160;naprosto vytratily, a&#160;jak poutník seděl v&#160;kočáře a&#160;míli po míli uháněl k&#160;Vídni, jako kdyby to ujížděl po nějaké holé planině, ne tou půvabnou proměnlivou zemí, jejíž výšiny a&#160;vyšňořené končiny arci víc a&#160;víc halilo jemné mrholení, které houstlo a&#160;houstlo, zemí, kterou tak miloval, do níž se znovu a&#160;znovu vracel a&#160;na kterou nikdy, nikdy v&#160;životě nezapomene. Třetího dne, poté co stále pod šedou oblohou, ve snášejícím se dešti a&#160;po zemi poklidně nehybné jeli a&#160;jeli, dorazili do Vídně, kde se věže také nořily do svisající šedi, hemživé davy chodily pod přístřeším deštníků, dláždění se temně lesklo a&#160;kapky ze střech dopadaly na vršek zvolna jedoucího kočáru, když kymácivě vjížděl branou do hostince.</p>
			<p class="MLP_text ParaOverride-1">Jak za ta léta bylo teď všechno jiné! Nic z&#160;toho nesmírného a&#160;výjimečného, co si kdysi poutník šálivě představoval, nenastalo, dostavily se všechny obyčejnosti, od nichž chtěl mít v&#160;duši a&#160;v&#160;životě vždy odstup&#160;– toho rána, kdy se tehdy rozloučil stiskem ruky a&#160;veselým slibem, že se co nejdříve vrátí, a&#160;kdy se pak z&#160;rozhraní ohlížel zpátky do země, kde žila jeho láska, ji viděl naposledy&#160;– chladná zem už dlouho pokrývala její dobré srdce&#160;– o&#160;co dál usiloval, toho nedosáhl anebo dosáhl jinak, než chtěl, anebo toho už dosáhnout nechtěl; protože věci se zvrátily v&#160;opak a&#160;to, co se kdysi jevilo jako veliké, to stá­lo dnes u&#160;cesty jako nepatrnost, a&#160;co nebývalo hodné pozoru, to kypělo a&#160;kypělo a&#160;vyjevovalo se jako těžisko věcí, kolem něhož se otáčejí. Často vídal znovu lesy, hory, údolí, kde se s&#160;ní kdysi procházel ruku v&#160;ruce, část sličné vůně ty lesy, ty hory, ta údolí ze sebe shodila a&#160;stála tu známá a&#160;zřejmá a&#160;osamělá kolem něho, a&#160;začasté mu nepřipadlo jinak, než že je ještě zahlédnout blyštivý ten závan, jak se táhne z&#160;nebe, jak prýští ze srdce, které tu kdysi žilo a&#160;teď odešlo.</p>
			<p class="MLP_text ParaOverride-1">Přesto je mu ten kraj pořád milý a&#160;drahý. Uplynula ještě řada let, a&#160;i když obraz, o&#160;kterém si kdysi myslel, že ho bude tak výsostně zářivý mít věčně v&#160;srdci, vybledl až do nevzrušeného poklidu, vyvstaly mu ve vzpomínce zase obrazy jiné, které tehdy nebral v&#160;potaz, které se však teď něžně kouzelné stavěly do cesty jeho duši&#160;– ať už to byl chmurný borový les, jehož černé kořeny omývaly temné proudy vod&#160;– anebo milé skalisko, které strmělo do výše a&#160;na vrcholku vzpínalo družné rostliny&#160;– anebo březové lesy přehrazující cestu potůčku, vsakující do sebe jeho tok, jako by jej ukrývaly, a&#160;neviditelně jej vedoucí do dalších, rovinatějších končin&#160;– anebo lidé a&#160;prosté povahy, které tu znal, miloval, kterých tu litoval, kterých si vážil. Leccos se díky spanilému půvabu ocitne asi na plátně krajinářově a&#160;konejšivě bude promlouvat do duše tomu, kdo se dívá, leccos v&#160;ústech zpodobitele lidí bude asi plodit postavy, které svou předmětností a&#160;jasnou prostotou naplní nám duše. Vynořovalo se leccos navýsost rozmanitého, kdykoliv upřel pohled do minulosti, a&#160;on něco takového rád a&#160;s&#160;láskou přiřazoval ke vzpomínkám svých zralejších mužných let. Leccos by si, aby se pevně uchovalo v&#160;jeho paměti, z&#160;níž, tak jak čas plyne, nezadržitelně vyprchávají postavy a&#160;jevy, rád zaznamenal, kdyby se nemusel obávat, že se mu tahy postavy, které jsou tak nevýrazné, přesto však tvoří celého člověka, rozplynou pod rukama a&#160;on zachytí jen hrubé stínové obrysy.</p>
			<p class="MLP_text ParaOverride-1">Kdesi hluboko zpátky v&#160;hájemství vzpomínek postává jeden starý muž, kterého autor kdysi znal, který mluvil poněkud cizokrajně, jehož výrokům autor často naslouchal a&#160;jehož osudům, protože sám byl ponořen do vlastních pocitů, jež mu připadaly jako střed světa, nevěnoval příliš pozornosti. Po mnoha letech vešly ve známost okolnosti a&#160;vztahy, na něž se vzhledem k&#160;nepatrnosti toho člověka předtím nikdo nevyptával, a&#160;my tu hodláme onoho muže pro svou vlastní vzpomínku portrétovat, pokud se dá nějak jinak zpodobit cosi tak málo členitého, cosi, co působí spíše svou prostou existencí než něčím vzrušivým.</p>
			<p class="MLP_text ParaOverride-1">Mluvím tu o&#160;téměř nudné, neškodné bytosti lesního poutníka.</p>
			<p class="MLP_text ParaOverride-1">Pokud by lidé v&#160;oněch končinách četli něco jiného než modlitební knížku a&#160;dostaly se k&#160;nim tyhle řádky, to by každý znal muže, který velice dlouho žil mezi nimi, odešel od nich, a&#160;možná ještě žije v&#160;nějakém koutě téhle planety. V&#160;poslední době míval na sobě vždy krátké kožené kalhoty, takové, jaké se namnoze vyskytují v&#160;oněch údolích, měl je pod koleny zavázané koženými řemínky, měl modré punčochy a&#160;nízké pohodlné boty na přezku, s&#160;podrážkami pobitými silnými hřeby. Měl na sobě ne kabát, nýbrž kazajku, jaká se v&#160;tom kraji doposud vidí, jejíž šosy jsou široké, ale krátké, jejíž velké kapsy směřují svisle dolů a&#160;překrývá je kus látky jako stříška proti dešti. Širák, co míval vždy na hlavě, nosíval se nejspíš v&#160;dřívějších dobách, teď už v&#160;tomhle kraji ale není běžný, ustoupil malému kulatému klobouku, který je kolem dokola ovinut šňůrkou; ta u&#160;mladíků, zvláště pak u&#160;těch ješitných, musí být krásná, často dokonce ze zlaté nitě. Klobouk toho starocha byl ještě ze starých dob, širá krempa po stranách svisala poněkud dolů a&#160;byla už hodně vybledlá. Téměř neustále měl u&#160;sebe prostovlasého chlapce v&#160;chatrných šatech, ale nebyl to jeho syn, vůbec nebyl v&#160;žádném vztahu k&#160;němu, patřil k&#160;jednomu chudákovi v&#160;tom kraji.</p>
			<p class="MLP_text ParaOverride-1">Kdykoliv člověk z&#160;té osamělé osady s&#160;malým osamělým kostelíkem, kterého jsme vzpomněli výše, když jsme mluvili o&#160;rozhraní, od něhož lze zahlédnout obě části země při Enži, severní i&#160;jižní současně, zamíří své kroky na sever, nechá za zády divukrásné modré zářivé Alpy a&#160;přitom se pořád trošku drží spíš na západ, když přejde po bezpočtu polí samý vršek a&#160;bezpočtem lesíků kraje Mühlviertel, dospěje k&#160;výšinám, jimiž Šumava s&#160;rozptýlenými lesíky a&#160;s&#160;holými vykácenými pahorky vybíhá na východ a&#160;rozlévá se do země, jako je Mühlviertel, s&#160;drobnými vršky a&#160;lesíky: poté co předtím tou hustou krásou mezi Čechami a&#160;Bavorskem putovala na jih, a&#160;tam kde se dotkla Rakouska, širým smrákavým hřbetem zahnula k&#160;jitřní straně. Když člověk po silnici dospěje k&#160;čáře, na níž se Rakousko a&#160;česká země střetávají, potkává špatná, holá pole, kdysi odňatá lesu, mezi nimi jsou vlhká luka,a&#160;jednotlivé málem černočerné shluky lesa, jako by to strnuly krůpěje z&#160;rozvichřeného proudu. Pak se putuje přes holý kopec, přes nejvyšší vrchol, na němž roste vřes, brusinky a&#160;jednotlivé borovice, uzlovaté od bouří a&#160;od zimy. Odtud se vsí, jejíž domy jsou daleko jeden od druhého a&#160;rozptýlené na velkém prostoru, tak jak to u&#160;vsí v&#160;lese bývá, schází do mírnějšího, teplejšího údolí, jímž zvolna k&#160;polední straně protéká tmavě hnědá voda Vltavy. Už jsme na jiném místě řekli, že od Frymburka, který leží na jednom ze svahů v&#160;tomhle údolí, voda Vltavy, poté co nějakou chvíli putovala otevřenou krajinou, znovu smáčí černé kořeny jedlí a&#160;borovic, a&#160;teprve poté proudí ve stínu Jezuitského lesa a&#160;Loučovic a&#160;poté ji pohlcuje soutěska Čertovy stěny.</p>
			<p class="MLP_text ParaOverride-1">Na tomto místě, protože si to žádá účel těchto řádek, musíme u&#160;tohoto předmětu vyprávění prodlít poněkud déle.</p>
			<p class="MLP_text ParaOverride-1">Frymburk je malé městečko, jehož kostel na svahu, kde leží ona osada, tyčí se malebně na nejzazší jeho výspě, tam kde půda ponenáhlu klesá. Kolem dokola se tyčí větší vrcholky. Na jihu a&#160;na jihozápadě okna městečka hledí na velký les, který je posledním hustým hřbetem, do něhož vybíhá Šumava a&#160;který ještě nepřerušenou řadou navazuje na celé pásmo, jež se táhne dál mezi oběma zeměmi. Na severu jsou na menších vršcích už dílem pole, dílem lesy, kdysi jeden jediný neproniknutelný les, až poté ještě dále na severu ustává pahorkatá podoba krajiny a&#160;s&#160;ní i&#160;německé zvyky a&#160;obyčeje, německé odění a&#160;jazyk, a&#160;započíná se rovina a&#160;slovanský jazyk a&#160;odění. Kdysi v&#160;pradávných dobách, kdy vodstvo germánských národů odplynulo na západ a&#160;ti, kdo jim byli v&#160;patách, poklidně a&#160;obezřetně se nastěhovali do opuštěných sídel, zbytky germánského kmene údajně uvízly v&#160;lese, který tenhle národ tak miloval, protože v&#160;něm mohl lovit a&#160;být sám. Ti, co sem došli jim v&#160;patách, nejspíš za nimi do lesů nepronikali, protože takové nezbytí necítili. A&#160;sídlí tu dodnes, jenomže les kolem dokola proklučili, kopce a&#160;údolí obnažili, že les ustoupil na nejvyšší vrcholky a&#160;na rozhraní obou zemí, že už neloví, nýbrž obdělávají pole a&#160;z&#160;nich se živí. Vltava, která smáčí zelený lem luk, jenž se pne vzhůru a&#160;tam vyjevuje bílou školu a&#160;kostel ve Frymburce, táhne se odtud na jedné straně kousek kolem polí, na druhé straně podél luk, až ji uvítá zprvu na levém břehu borový les, kolem něhož se prosmykne dál, pak i&#160;na pravém břehu, k&#160;němuž se svažuje hustý Jezuitský les oplývající smrky a&#160;jedlemi&#160;– arci na nejednom místě se skrývá titěrný šedivý lesní domeček, v&#160;němž ponejvíce bydlí dřevorubci. Odtud putuje Vltava až k&#160;cisterciáckému opatství ve Vyšším Brodě několik hodin cesty téměř nepřetržitě lesem, který na pravém břehu, notně hustý a&#160;skoro černý, téměř neustále proniká až k&#160;vodě a&#160;v&#160;první chvíli zdá se neprostupný a&#160;neschůdný; ale lovci, dřevorubci a&#160;pytláci dobře vědí o&#160;tmavých a&#160;osamělých lesních pěšinách, které se táhnou a&#160;rozmanitě klikatí podél svahů, dokud nedovedou poutníka na různá otevřená prostranství a&#160;k&#160;lidským usedlostem. Ti tyhle pěšiny vyhledávají a&#160;dávají se po nich často a&#160;ukáží je komukoliv, kdo se po nich dokáže pohybovat. Na levém břehu je krajina trochu otevřenější, tu a&#160;tam se objeví dokonce kousek louky, ba i&#160;nějaké to pole spadající sem po příkrých kopcích, vzpínající se vzhůru pod záštitou toho a&#160;onoho skaliska, pole, na němž rostou brambory anebo sytě zelený oves, a&#160;na nejednom místě je zahlédnout i&#160;onen titěrný domeček, takový, jaké se vyskytují v&#160;těchhle lesích, šedivý, nízký, leckdy s&#160;příkrou střechou, ponejvíce však se střechou plochou, namísto šindelů s&#160;prkny, zatíženými velkými šedivými kameny. Téměř na každém z&#160;těchhle domečků zasvítí kus zdi omítnuté sněhovou bělí; všechno ostatní je ze dřeva. Ta zeď neobjímá obytnou jizbu, ne, její okna vyhlédají z&#160;nádherného hnědého dřeva, zeď stojí ponejvíce tam, kde je kuchyň, nebo všude tam, kde se rozdělává oheň, a&#160;povětšině hodně velký oheň, ježto zimy tu bývají drsné, a&#160;dřeva se tu najde habaděj. Jedním z&#160;nejznamenitějších ohnišť, na němž se občas i&#160;vaří, je krb, to jest ohrazené topeniště v&#160;obytné místnosti, je zbudované u&#160;kamenné zdi, o&#160;které se mluvilo výše, odvod kouře má v&#160;kuchyni a&#160;je překryto omítnutou klenbou, podobnou obezdění pece. Účel tohoto krbu spočívá v&#160;tom, že když se stmívá, a&#160;zejména za dlouhých zimních večerů, zažehne se v&#160;něm smolou prosycené loučové dříví, které téměř vždy pochází ze smolovatého pařezu poražené borovice, a&#160;tak se osvětlí celý prostor obytné jizby, která je ponejvíce jizbou společnou, přebývá v&#160;ní totiž jak pán domu, tak i&#160;čeleď, má-li jakou, protože noclehárnou pro čeleď je obvykle podlaha anebo stáj nebo stodola, zřídkakdy komora, jelikož do té se ukládá šatstvo, nádobí a&#160;podobné věci, takové, které majitel považuje za své lepší. Často krb bývá hned vedle dveří do místnosti, a&#160;pak obvykle mívá do zadní stěny vsazenou skleněnou tabulku, jíž světlo proniká i&#160;do předsíně, tak aby i&#160;ta byla trochu osvětlena a&#160;aby člověk, který vchází, do něčeho nevrazil. Za dlouhých zimních večerů anebo i&#160;jindy, třeba v&#160;pozdním podzimu, kdy je venku už tma, vlhko a&#160;mlhavo, pospolité posezení poblíž krbu je pro obyvatele onoho kraje čímsi navýsost důvěrným a&#160;blaživě příjemným. To se pak obírají nějakou nevýznamnou prací, která se hodí právě k&#160;takovým chvílím, ženská část se obírá ponejvíce předením, mužská pak vyspravováním řemínků na cepu, štípáním třísek nebo se také neobírá ničím, než že si narovnává dýmku, nacpává ji a&#160;zapaluje. Nezřídka je to i&#160;čas, kdy se vyprávějí příběhy a&#160;události, které se staly, buď to jsou výmysly, které žijí v&#160;ústním podání, jejichž autora nikdo nezná a&#160;o&#160;nichž si lidé myslí, že jsou pravdivé, anebo je to docela i&#160;příhoda, která se stala dědečkovi, nebo pradědečkovi, anebo někomu jinému, anebo nějakému zajímavému člověku, který tu byl znám celý čas, buď pro své skutky, které vykonal, anebo pro nejednu událost, kterou zažil. Pak postavy lidí, které sedí kolem ohně, vrhají dlouhé stíny do prostoru, který ještě v&#160;jizbě je, a&#160;za rohem té velké zelené pece je docela tma, pokud třeba na některé spáře neopadala hlína, která ji zacelovala, a&#160;škvírou nevyzařuje tmavě rudá zář ohně ze žhnoucích polen a&#160;nepíše na stěnu světelnou čáru. Když pak nastane chvíle, kdy se má jít spát, jeden nebo druhý ještě trochu otálí, dokud se buď ještě něco nevypráví, anebo dojem z&#160;toho, co se už vyprávělo, poněkud neopadne. Pak se rozejdou. Pokud domy nejsou od sebe až příliš daleko, chodí se právě na takové večery, co se odbývají tu v&#160;jednom, tu zas v&#160;jiném domě; a&#160;protože ženská část si bere s&#160;sebou spřádací náčiní, říká se jim přástkové výpravy. Že se na takových setkáních vyskytují i&#160;mladíci a&#160;mají tu občas své místo i&#160;žerty a&#160;kratochvíle, rozumí se samo sebou. V&#160;domcích rozsetých po kraji, o&#160;nichž tu mluvíme, mohou se takové přástkové výpravy odbývat zřídkakdy, protože domky jsou od sebe příliš daleko, a&#160;večery tu někdy asi bývají hodně osamělé. Dopoledne krb často, jak jsme už říkali, slouží k&#160;vaření.</p>
			<p class="MLP_text ParaOverride-1">Dál po svahu dolů, až u&#160;vody, tam kde zalesněné vrchy po obou březích jsou vyšší a&#160;vyšší a&#160;spadají k&#160;řečišti také příkřeji a&#160;příkřeji, údolí se nicméně zase poněkud rozšiřuje, a&#160;dokonce skupina domků, jak jsme je tu předtím líčili, je tu těsně pohromadě. Hory v&#160;kraji se jmenují Loučovické a&#160;i o&#160;té skupině domků, co tu stojí, se mluví jako o&#160;„Loučovicích“. Jednomu z&#160;domků, který je skoro hezčí a&#160;větší než ostatní, říká se „u rychtáře v&#160;Loučovicích“, buď proto, že jeho majitelé odpradávna, tak jako je tu obvyklé, bývali rychtáři, anebo proto, že jeden z&#160;majitelů kdysi rychtářem byl a&#160;ten název se zachoval dodnes. Rychtářův dům je dokonce něčím jako hostincem, leckdy sem zajdou a&#160;něco málo pojedí dřevorubci nebo lovci, příležitostně i&#160;dodaleka rozsetí obyvatelé v&#160;kraji, ti jsou většinou z&#160;druhé strany hor. Protože celým údolím na loučovické straně vede úzká pěší stezka, docela se tu a&#160;tam i&#160;stává, že se tu zastaví osamocený poutník, který se sem vypravil, aby si prohlédl přírodu, anebo kterého do těchhle temných lesů pudí nějaké vnitřní nutkání, a&#160;požádá o&#160;občerstvení. Za těmito domy hory dost příkře spadají dolů, halí se do všelijakých listnatých křovisek, zejména břízek, mezi něž se mísí jehličnaté lesíky, a&#160;už odhalují vykukující z&#160;nich vlídné skalisko; to se čím dál níže objevuje stále častěji, ba posléze docela převládne. Okna těchto domů hledí přes vodu na hustý, nadmíru svěží, nadmíru hluboký jehličnatý les, který se v&#160;mírném stoupání doširoka prostírá po kopcích. Tak jak to povětšině bývá, tam, kde země se z&#160;obou stran tlačí na úzké řečiště, že v&#160;něm leží hroudy země a&#160;kameny a&#160;ty zadržují vodu, a&#160;že úzký prostor řečiště nutí vodu i&#160;proudit rychleji, tak je to i&#160;tady: Vltava, ač jinak proudí tak zvolna, že u&#160;Horní Plané, u&#160;Dolní Vltavice, u&#160;Frymburka si často hoví v&#160;lukách jako lenivý třpytivý had, tady zapírá svou povahu a&#160;založení a&#160;šplíchá a&#160;šumí, málem jako nějaký čilý proud v&#160;rakouské krajině někde v&#160;Alpách, tam na druhé straně. Jsou to prazvláštní světelné hrátky, když tady člověk takhle dopoledne stojí a&#160;slunce nad horami sem nahlíží, jak se ta oslepivá tříšť, pak to světle hnědé zlato tam, kde se proud valí, a&#160;hluboká čerň tam, kde se zrovna ztišil, navzájem mísí, a&#160;všechno to nepřestajně chvátá a&#160;žene se dál. Ale daleko opravdovější a&#160;krásnější se to všechno jeví pak až doleji od Loučovic, kde se tyčí družina skalisek, stromů je stále méně a&#160;menších a&#160;menších, množí se kamení, a&#160;to posléze nemírnou hojností krajině vévodí. Všude kolem se válejí rozbité, napadrť roztříštěné kameny, vzhůru se tyčí mohutná skalní hmota a&#160;svou šedou hruď vzpíná z&#160;té říše zkázy všude kolem dokola, strmí tu jednotlivé kmeny z&#160;proklestěného lesa a&#160;mezi nimi sem doléhá nevýslovný hukot. Koryto je hodně zúžené, Vltava se musí prodírat přes tisíce kamenů, připlavuje kmeny stromů, vkliňuje je do skal, vztyčuje, vplétá do sebe, a&#160;musí se prosmyknout dál, musí uhnout i&#160;mohutné šedé hmotě skalisek, musí je obeplout a&#160;šumí a&#160;sténá jako živá bytost, která se ze všech sil snaží vymknout úzkostné, nebezpečné situaci. Lidé tomuhle místu říkají Čertova stěna a&#160;obchází je pověst, že ďábel, kterému nebylo vhod, že se ve Vyšším Brodě buduje opatství a&#160;on bude v&#160;nebezpečí, že přijde o&#160;hodně duší, které tu dojdou povznesení, pojal záměr, že zbožné otce, kteří tu sídlí, utopí ve vltavské vodě. K&#160;tomu cíli si zvolil noc, v&#160;níž všechny kameny, které jsou v&#160;okolí, hodlal snést na to jediné místo a&#160;zbudovat stěnu, tak aby se voda v&#160;té horské úžině naměstnala a&#160;on by pak vráz otevřel propust a&#160;to jezero pustil na tu posvátnou budovu. Ale vzal si na to příliš mnoho drobných kamenů, co ležely všude kolem po kopcích, a&#160;musel za nimi příliš často, a&#160;toho se mohl vyvarovat, kdyby byl bral ty velké, vrostlé do země. A&#160;tak, když tak horlivě nosil a&#160;nosil, najednou zakokrhal kohout, v&#160;povětří se zjevily bledé ranní červánky a&#160;andělé v&#160;nebi započali ranní modlitby. Teď musel pryč, nechat věci tak, jak jsou. Ještě dnes se na věčnou památku ukazuje to prostranství a&#160;je zřetelně vidět, jak nebyl s&#160;to dokončit své dílo, jak tu jen bez ladu a&#160;skladu leží trosky. Proto je v&#160;celém kraji na zemi tak málo kamení a&#160;na některých skaliscích, která leží při úpatí Čertovy stěny, ještě je možno vzdor dešti a&#160;větru, který ji od té doby omývá a&#160;ofukuje, rozeznat podkovu, která se vetkla do tvrdého kamení a&#160;tam zůstala. Otcové vysvětili to místo, ba celou vltavskou končinu, aby se další noc ďábel nemohl prohánět dál a&#160;vůbec už si s&#160;ničím takovým na nikoho nepřišel.</p>
			<p class="MLP_text ParaOverride-1">Odtud Vltava za soutěskou Čertovy stěny proudí mezi rozličnými stromy a&#160;keři, to však netrvá příliš dlouho, ta divočina najednou přestane, jako když utne, voda proudí do projasněného kraje a&#160;konejšivě a&#160;pouze menšími, ne tak perlivými vlnkami se valí kolem lesního kláštera ve Vyšším Brodě. Pak teče ke starému, kdysi významnému městu Rožmberku a&#160;nedaleko od něho se řečiště Vltavy, které doposud mířilo k&#160;jitřní straně, stáčí a&#160;řeka proudí k&#160;půlnoční straně do širých krajin, posléze musí, ačkoliv je tu ona větší, přijít o&#160;jméno, blíží se další prostory, valí se jimi se sestrou v&#160;širém toku a&#160;možná už zapomněla na všechno, co se událo a&#160;odehrálo v&#160;dalekém lese, v&#160;prvopočátcích jejího běhu a&#160;za jejího mládí.</p>
			<p class="MLP_text ParaOverride-1">Prodleli jsme našimi slovy proto tak dlouho v&#160;loučovickém kraji a&#160;u&#160;Čertovy stěny, jelikož je to končina, kde jsme poznali lesního poutníka a&#160;kde on sám dlouho žil mezi zdejšími obyvateli.</p>
			<p class="MLP_text ParaOverride-1">Nevědělo se, odkud připutoval, lidé, kteří byli zvyklí na jeho povahu a&#160;jeho způsoby, si tuhle otázku už nekladli, brali jej jako člověka, který tu prostě je. Nějakou dobu žil v&#160;městečku Vyšší Brod, a&#160;když jsme ho vídali a&#160;leckdy s&#160;ním i&#160;byli, nespatřovali jsme v&#160;něm nikoho jiného, než koho chlapci a&#160;mladíci spatřují ve starcích, kteří žijí v&#160;jejich okolí. Oni se vyskytují ve světě, který je nadmíru radostný a&#160;hezký, který jako kdyby tu byl pouze pro ně, ještě se vlastně ani nesetkali s&#160;pojmem stárnutí, starci se kolem nich prostě naskýtají tak, jako existují v&#160;jejich okolí buky a&#160;smrky, ty jednoduše stojí tam a&#160;tam, tak jako tu je věž, která vyčnívá z&#160;kostela. Poutník byl někdo, kdo kdysi bydlel ve Vyšším Brodě a&#160;teď žije v&#160;malém domku mezi Kobylnicí a&#160;Lipnem, tam, kde hory tak hezky scházejí dolů k&#160;lesu, v&#160;domku, který patří Hannsi Simmibauerovi, co má zvláště malinkou ženušku a&#160;nemá žádné děti. My chlapci bychom se na něj možná dívali tak, jako jsme se dívali na pastevce Filipa, na pohodného Adama, který bydlel v&#160;tom mrňavém domku, co stojí nad vyšebrodským klášterem ve Struhách nad Vltavou, na houbaře Konráda a&#160;na toho pěstitele bezu, co věčně seděl na slunci, na samé muže, kteří, kam naše vzpomínky sahají, byli vždycky staří: kdyby nebyl měl cosi, co přitahovalo naši pozornost a&#160;co nás k&#160;němu vábilo víc, než co jindy vábí mladé chlapce ke starým mužským. Měl totiž v&#160;komoře všelijaké nadmíru rozmanité motýly. Nosil si je z&#160;celého kraje domů, anebo choval kroužkovité larvy, tu hladké, tu s&#160;chloupky anebo s&#160;ostny, které člověk občas zahlédne, jak se plazí po cestě nebo v&#160;trávě, a&#160;z&#160;nich se mu rovněž líhli motýli. Měl hodně prkének a&#160;na ně motýly napichoval špendlíky, rozprostřel jim křídla, a&#160;ta už tak zůstala. Jednou jsme ho zastihli, jak maluje takového motýla. Měl ho nabodnutého před sebou na archu bílého papíru a&#160;na dalším papíru ho pak v&#160;barvách zpodoboval. Ale toho později zase nechal. Uchovával motýly v&#160;několika krabicích, byli špendlíky přibodnuti ke dnu, a&#160;krabice měl stát pod stolem v&#160;jednom koutě v&#160;komoře. Tu a&#160;tam jsme to všechno uviděli, a&#160;to jsme pak shledávali, jak se motýli mohou od sebe lišit a&#160;jak podivuhodní mohou být. Když je člověk dítě, zná zprvu motýly bílé, protože ti létají všude kolem, jsou jich tu spousty a&#160;po dešti nebo za rosy těžce visí z&#160;listu a&#160;dají se vzít do ruky. Pak člověk poznává ty barevné, ti jsou mnohem vzácnější&#160;– v&#160;našich končinách se jim říká zlatí&#160;– a&#160;ty má člověk všechny za tytéž, proto jsme také neznali žádné další členění, jen to na bílé a&#160;na zlaté. Děti a&#160;hodně venkovanů dává v&#160;tomhle kraji motýlům hezké jméno „blaženky“, a&#160;tak jsme mluvívali pouze o&#160;bílých a&#160;o&#160;zlatých blaženkách. Těmi se ovšem mysleli pouze skuteční motýli, anebo poletavci za dne; poletavcům za soumraku anebo za noci, kterých jsme se spíš obávali, zejména pokud měli tlustá těla a&#160;široké osrstěné šíje, těm jsme říkali „kouzelnice“ a&#160;mezi motýly jsme je vůbec neřadili, nýbrž jsme je měli za jakési odpudivé mouchovité živočichy. Tady jsme teď viděli, že neexistuje pouze jeden druh zlatých blaženek, nýbrž hodně rozličných, a&#160;že některé jsou ještě zlatější než jiné, zejména než ty, které jsme doposud považovali za ty nejzlatější; které on však prohlašoval za obyčejné, jaké poletují všude, těm říkal „velká a&#160;malá liška“. Také jsme viděli ke svému úžasu, že kouzelnice nepatří pouze mezi motýly, nýbrž také že křídla, která jinak, když jsme se na ně dívali, ochable svěšená dozadu vláčely na tlustém těle a&#160;na ohyzdných chlupatých nožičkách, dovedou velice krásně rozestřít, že se tu ukazují motýli zcela noví, že jsou hodně velcí, a&#160;že i&#160;když nejsou zrovna zlatí, přesto září krásnými barvami, a&#160;že často mají nádherné šaty jako nějaké královské pláště. Byli někteří, kteří ke smutným šedivým svrchním křídlům měli vůbec se k&#160;nim nehodící třpytivá ohnivá spodní křídla a&#160;uprostřed mezi nimi pás jako ozdobu na chrámovém rouchu&#160;– jiní měli na šedivých porůznu pomalovaných křídlech velké prstenci olemované oči&#160;– a&#160;jiní měli zas černé, zelené, purpurově rudé čáry. Z&#160;krku se silným ochlupením, který byl u&#160;některých načepýřený jako u&#160;sovy, u&#160;jiných zas hrotitý jako u&#160;ptáka, vyčníval dlouhý svinutý sosák a&#160;dolů se natahovaly silné kosmaté nohy. Všechno jsme si prohlíželi, ukazoval nám to rád a&#160;nechával krabice otevřené, abychom se mohli na to všechno pořádně dívat.&#160;– Jak jsme už říkali, bydlel v&#160;komoře u&#160;Simmibauera, ale Simmibauer nebyl žádný bauer, tedy sedlák, jak by jméno vnukalo&#160;– tím byl možná jeho otec nebo děd anebo praděd&#160;– byl dřevorubec, příležitostně, pokud byla poptávka, provozoval uhlířství, a&#160;kdykoliv po Vltavě plula polena, býval dole u&#160;Čertovy stěny s&#160;bidlem a&#160;pomáhal je postrkovat, nehodící se házet zpátky, ta, co se ochomýtala, sunout do proudu a&#160;ta, co se zasekla a&#160;zaklínila, uvolňovat. Malinká ženuška byla pořád doma, hospodařila, anebo se činila na poli se zelím a&#160;s&#160;bramborami tak, jak bylo třeba. Komora, v&#160;níž staroch bydlel, měla pouze jedno okno, tam kde byl stůl, vzadu stála postel, pokrytá bílým plátnem, pak tu byla truhla a&#160;jedna židle, a&#160;podlaha se čas od času drhla vodou a&#160;pískem. Staroch měl hodně bílých vlasů, ruměný, přátelský obličej, a&#160;neustále nosil na hlavě široký klobouk, jaký se už dnes příliš nevidí, pokud pomineme pastevce Filipa, který měl také takový. Kožené kalhoty, které nosil, takové, jaké byly v&#160;kraji obvyklé, byly určitě jeho jediné; měl totiž na sobě pořád jen tytéž, a&#160;v&#160;deštích a&#160;na slunci už pozbyly své měkkosti a&#160;barvy, takže místy už byly neohebné a&#160;šedivé. Lidé mu měli za zlé, že chytá motýly a&#160;nosí si je domů, ačkoliv právě to nás chlapce na něm zvlášť lákalo, a&#160;vysmívali se mu pro to, jelikož nechápali, nač to všechno je; ale protože byl jinak nenápadný a&#160;mírný, nechávali ho na pokoji a&#160;zvykli si na to. Také hodně často sedával dole v&#160;Petrově mlýně, který není daleko od Mörixova statku, a&#160;když seděl už hodně dlouho na kameni, který je pod zastřešeným vstupem do mlýna, vstal posléze a&#160;dal se přes kopec zpátky do Simmibauerova domku. Sedával také rád u&#160;pily, co stála poblíž jezu ztesaného z&#160;trámů, přes který blyštivě spadala voda. Válela se tam spousta všeličehos, hlavně trámy, prkna, kusy dřeva, také tyče, a&#160;konečně i&#160;klestí a&#160;vyprahlá tráva, co sem kdysi připlavila voda. Tady rád sedával na kusu dřeva a&#160;díval se, jak se řine voda a&#160;jak se blyští. Ale rádi jej vídali nejenom v&#160;Petrově mlýně, ale i&#160;v&#160;dalších domech v&#160;okolí. Nebyl jediný, do něhož by byl už nejméně jednou nezašel. Především však, pokud pomineme Mörixův statek, do kterého rovněž rád chodil, nejčastěji zavítával do dřevěných domků, které stojí v&#160;údolí protékaném Vltavou, jak jsme je vylíčili už předtím, nad Loučovicemi, anebo i&#160;v&#160;samotných Loučovicích, nebo i&#160;až na druhé straně za Vltavou v&#160;Nových Chalupách, tam, kde je v&#160;Jezuitském lese holá pláň. A&#160;někdy prošel celým údolím, a&#160;pokud jej přepadla noc, zůstal v&#160;jednom z&#160;domků, rádi si ho tam nechali. Byl-li v&#160;poledne ještě tu, pojedl s&#160;lidmi, tak jak je to v&#160;kraji běžný mrav, že lidé, když člověk přijde náhodou ve chvíli, kdy zrovna jedí, řeknou: „Pojďte dál a&#160;pojezte s&#160;námi.“ Nikdy za jídlo nic neplatil; pokud si ovšem dal svůj ždibec v&#160;hostinci v&#160;Loučovicích, platil ze své hotovosti, tak jako týden co týden platil za byt a&#160;za to, co mu malinká ženuška uvařila, když byl doma.</p>
			<p class="MLP_text ParaOverride-1">Krom toho, že se rád procházel po okolí, zřejmě miloval i&#160;výpravy do lesa. Často se do něho vydával, a&#160;to se pak toulával mezi břízami a&#160;mezi lískovými keři nad Loučovicemi, anebo v&#160;borových lesích, kterých je tu hojně&#160;– ba zašel rád i&#160;do vysokého hustého rozlehlého lesa, co leží na druhé straně řeky a&#160;o&#160;němž jsme tu už říkali, že jsou v&#160;něm povýtce jen dřevorubecké a&#160;lovecké stezky. Lidé mu přišli i&#160;na to, že si z&#160;lesa nosí domů rozmanitý mech, pěkně si ho vždy rozloží a&#160;prohlíží si ho.</p>
			<p class="MLP_text ParaOverride-1">Nejspíš díky této vlastnosti s&#160;oblibou se toulat po lesích, vlastnosti, která se krátce poté, co přijel, projevila jako jeho nejvýraznější a&#160;nejnápadnější&#160;– obyvatelé tohohle kraje, kteří důvěrně znali ten neustálý výhled na lesy prostírající se kolem dokola, a&#160;které tedy už jejich krása nedojímala, ledaže se ocitli v&#160;zemích, kde lesy nejsou, tam je pak popadl nevýslovný stesk po vlasti, totiž nikdy do lesa nezajdou, jedině tehdy, když se rozděluje a&#160;vydává dříví, když ho štípou a&#160;vozí domů, když jdou na houby nebo na jahody, maliny nebo borůvky anebo sbírají troud, a&#160;konečně když jeden nebo druhý jsou milovníci lovu a&#160;myslivci je na podzim pozvou, aby šli s&#160;nimi&#160;–, možná proto se mu dostalo pojmenování „lesní poutník“; tak mu ruče říkali hned od počátku. O&#160;pouhých procházkách se vesměs v&#160;tomhle kraji příliš nemluví, protože hodně lidí tu téměř vždy vyřizuje své záležitosti pod širým nebem za hojného pohybu, večer, když nad jejich temnými lesy žhne rudá anebo zlatě žlutá obloha a&#160;oni jdou domů, a&#160;proto nějaké procházení chápou nejspíš jen u&#160;faráře a&#160;u&#160;jiných pánů, ne však u&#160;někoho, kdo je oblečen jako oni. Že mu říkají „lesní poutník“, o&#160;tom asi stěží něco věděl; protože zpočátku mu v&#160;rozhovoru říkali jen „Vy“, tak jak je to tu zvykem, později, kdy s&#160;ním byli už důvěrnější, používali jeho křestní jméno Georg, tak jak to je rovněž zvykem. To křestní jméno pak používali i&#160;v&#160;rozhovoru mezi sebou, jen mu kupodivu vždy říkali „Simmigeorg“, což souviselo s&#160;tím, že bydlel u&#160;Simmibauerů, a&#160;s&#160;tím, že venkovanům je vlastní říkat tomu a&#160;onomu podle jeho nejkonkrétnějších a&#160;nejhmatatelnějších znaků. Ale přízvisko „lesní poutník“ se úplně už nikdy nevytratilo, protože člověk uzavřený a&#160;osamělý neodlučně lpí na všem, co jednou přijal za své, tak jako kořeny velkých jedlí na půdě svých kopců, tak jako řinoucí se bystřiny, které vklíněny do údolí musí proudit dál a&#160;dál, kdežto řeka v&#160;nížině často mění svůj tok, a&#160;tak jako mlhy, které často celý den spřádají závoj kolem hrotů hor a&#160;malují na něj hru světel a&#160;stínů, kdežto dole v&#160;rovině je jenom prostý vyprahlý horký den. Lesní poutník mu říkali především všichni ti, kdo bydleli od něho dál, kdo ho vídali jen zřídka nebo vůbec ne a&#160;k&#160;nimž pouze tu a&#160;tam dolehlo cosi o&#160;něm a&#160;jeho přezdívka. Tak jak to bývá, představovali si pod tím pojmenováním něco docela jiného než nějakého bezvýznamného člověka, který se v&#160;ničem nelišil od mužů jeho věku v&#160;celém širém okolí&#160;– tak jako jsme i&#160;my mladí lidé ve škole smýšleli o&#160;něm docela jinak, než jsme ho poznali, když jsme příležitostně zavítali k&#160;němu o&#160;prázdninách, a&#160;drali se za ním, ať nám ukáže své věci. Bylo nám nápadné jen to, že nemluví tak docela jazykem, který byl v&#160;tom kraji obvyklý, že se v&#160;jeho řeči ozývají zvuky cizí; ale když jsme pak byli v&#160;latinské škole, kam chodilo tolik spolužáků ze všech možných koutů země, a&#160;ti naším jazykem mluvili hodně rozličně, cepovali se navzájem a&#160;pošklebovali se sobě navzájem nad nejedním svérázem toho druhého, pojali jsme nedůvěru k&#160;řeči, jakou jsme sami mluvili, a&#160;už jsme neměli tomu starému člověku za zlé, když nejedno slovo říkal jinak, než to dělali lidé, co žili kolem něho.</p>
			<p class="MLP_text ParaOverride-1">Řekli jsme už tady, že často byl vidět s&#160;jedním chlapcem, který byl bosý a&#160;bez pokrývky hlavy a&#160;na sobě měl chatrný oděv. Kdo měl někdy častěji příležitost vidět chlapce od starého španělského malíře Murilla, který je tak krásně maloval, ten si dokáže učinit přibližnou představu o&#160;klučinovi, který byl se starochem vskutku téměř nerozlučný.</p>
			<p class="MLP_text ParaOverride-1">Došlo k&#160;tomu takhle.</p>
			<p class="MLP_text ParaOverride-1">V&#160;celém kraji oněch lesů na různých místech jsou rozesety malé, ponejvíce dřevěné, zhusta i&#160;zděné, někdy zchátralé, někdy však i&#160;velmi čisté domky, podle toho, kdo je obývá, říká se jim hájenky a&#160;obývá je hajný, to jest člověk, který má takový nebo onaký dohled nad takovým nebo onakým polem působnosti. Tak existují například hajní porybní, jejichž působení spočívá v&#160;tom, že v&#160;oblasti jim přidělené se pohybují neustále u&#160;vody, chodí sem a&#160;tam a&#160;dozírají na ten či onen úsek řeky, aby tu nikdo nedovoleně a&#160;v&#160;nepravou dobu nerybařil. Nejvíc však je těch, co dohlížejí na dřevo a&#160;na les. Ti mají na starost ty nejneokázalejší a&#160;nejnenápadnější záležitosti lesa a&#160;mají nižší postavení než lovci, než myslivci a&#160;lesníci, a&#160;daleko nižší než lesmistři, kteří jsou už postaveni hodně vysoko a&#160;rozseti pouze v&#160;revírech dost daleko od sebe. Vším, co se vztahuje na pochůzky po lese, na obhlídky čerstvě vzrostlých stromů, na pátrání po puklých kmenech, po větrných polomech, po skácených porostech, po stromech, které lze kácet, na to, jak se nejspíš rozdělí a&#160;přidělí poražené stromy lidem pracujícím v&#160;lesnictví a&#160;na podobné věci, tím se zabývá tenhle hajný. Jak má už potom zrovna v&#160;krvi to neustá­lé pocházení po lesích, stane se tahle vlastnost i&#160;součástí povahy jeho dětí a&#160;nikomu není nijak nápadné, když syn takového lesníka, klučina docela malý, chodí všude se starochem, kterému říkají „lesní poutník“, a&#160;nebylo to nijak nápadné ani rodičům klučinovým a&#160;neměli nic proti tomu. Hájenka horního Raimunda, která nepatří ani k&#160;těm nejlepším, ani k&#160;nejhorším, stojí uprostřed ustupující louky; je na ní ještě zelné a&#160;bramborové políčko a&#160;zahrádka. Dál dozadu se válí ještě několik velkých šedých kamenů, pak je plot složený z&#160;tenkých kmínků, mohou se jím ven a&#160;dovnitř prosmykat slepice, a&#160;pak začíná les, který se táhne daleko dozadu do údolí a&#160;po vzdouvajících se kopcích. Dva kameny lesník rád ukazuje, ty podle něho jediné tu poblíž ďábel nebyl s&#160;to odnést, když stavěl Čertovu stěnu, protože byly až nestvůrně velké a&#160;vrostlé příliš hluboko do země&#160;– a&#160;opravdu, poblíž hájenky se nenajdou žádné kameny, ale dál do kraje po kopcích a&#160;v&#160;údolích, kam padají, najde se jich dost, i&#160;když se navzdory zjevným skutečnostem obluzivě prosazuje pověra, že v&#160;celém kraji není jediný jednotlivý kámen proto, jelikož všechny prý leží na jedné velké neuvěřitelné hromadě ve Vltavě. „Horní Raimund“ se mu říká proto, že jedna hájenka stojí i&#160;ještě dále dolů, mezi Vyšším Brodem a&#160;Rožmberkem, na podobné lesní louce, a&#160;tomu, kdo v&#160;ní bydlí, říkají rovněž Raimund, a&#160;ten je „dolní Raimund“, ježto lidé tu jsou zvyklí každému říkat křestním jménem. S&#160;horním Raimundem se starý Georg často potkával, ať už to bylo náhodou, anebo protože jeden i&#160;druhý zhusta obcházeli stejné končiny a&#160;stejné části lesa. Poznali se, často spolu mluvívali, a&#160;pokud lesní poutník byl někde poblíž hájenky, často si úmyslně zašel, anebo si dopřál i&#160;procházku delší, než zamýšlel, a&#160;poobědval v&#160;hájence anebo tam zůstal i&#160;na noc. To pak rád hajné přinesl, pokud byl předtím někde v&#160;daleké zemi, šátek, nějakou látku na sukni, anebo prostě něco, co ji potěšilo a&#160;co potřebovala. Hajná ale měla i&#160;chlapce, tomu, když lesní poutník zavítal do hájenky poprvé, bylo asi tak sedm. Když otec s&#160;tím neznámým vešel, seděl zrovna vedle plotu, matka, ježto bylo už pět odpoledne, odběhla do kuchyně, aby jim ohřála oběd; do zahrady proudil nepatrný teninký pramínek vody, který vytékal z&#160;lesa na kopci, a&#160;klouček šťáral dřívkem do černé hlíny, po níž proudila ta křišťálově průzračná voda, až se celá zakalila a&#160;taková tekla dál po louce, kolem těch velkých kamenů, a&#160;křovisky zase zpátky do lesa. Klouček si v&#160;tom konání umazal tou snadno špinící lesní prstí nejenom ruku, ale i&#160;rukáv u&#160;košile. Nohama se ve vodě dojista činil už předtím; měl je nejenom mokré, ale protože nohavice od kalhot nekončily nijak vysoko, měl je umazané stejně jako ruce. Vedle něho v&#160;trávě leželo několik krátkých drobných polínek, bílých jako sníh, takových, jaká se používají na zatápění v&#160;peci, pokud se na ní vaří&#160;– na svícení je totiž smolné loučové dříví z&#160;borovice&#160;–, a&#160;ležely v&#160;jistém uspořádání na krátké tmavé trávě, co rostla na té lesní hlíně.</p>
			<p class="MLP_text ParaOverride-1">„Cos to zas vystavěl z&#160;toho dříví?“ zeptal se otec.</p>
			<p class="MLP_text ParaOverride-1">„Vyšší Brod,“ odpověděl mu klouček a&#160;svýma velkýma modrýma očima vzhlédl k&#160;těm dvěma mužům.</p>
			<p class="MLP_text ParaOverride-1">„Víte, já se neptám jen tak nadarmo,“ řekl otec svému starému společníkovi, „kluk staví pořád jen Vyšší Brod; když skládá do řady kameny, je to Vyšší Brod; když ze dřevíček poskládá něco čtyřhranného nebo pětihranného, je to Vyšší Brod; když sedí dole u&#160;plotu a&#160;je tam někde pastevec od loučovických domků, říká: ‚Tati, tamhle jde koza do Vyššího Brodu, tamhle jde kozel do Vyššího Brodu, tamhle plave dříví do Vyššího Brodu.‘“</p>
			<p class="MLP_text ParaOverride-1">„Možná se mu Vyšší Brod tak líbil, že si ho navždycky zapamatoval,“ řekl lesní poutník.</p>
			<p class="MLP_text ParaOverride-1">„Vždyť on tam nikdy nebyl,“ odpověděl mu hajný.</p>
			<p class="MLP_text ParaOverride-1">„Tak až se s&#160;ním trochu poznám, nechte ho, ať tam se mnou jde,“ řekl lesní poutník, „ukážu mu kostel, třeba se mu bude líbit.“</p>
			<p class="MLP_text ParaOverride-1">„Ale ano, jen ho tam vezměte,“ odpověděl hajný, „ten s&#160;vámi půjde hned&#160;– kolikrát si už sám zašel do lesa, a&#160;vždycky se zas vrátil.“</p>
			<p class="MLP_text ParaOverride-1">V&#160;tomhle rozhovoru došli oba muži až k&#160;domu a&#160;odtud do jizby hajného, ovšem předmět, o&#160;kterém rozmlouvali, dál seděl venku a&#160;víčka, aby viděl na své konání, znovu sklopil přes modré oči, ty jako kdyby byly nějakým příznačným jevem toho kraje, tak často se tu vyskytují. Ale to jeho hraní už ho zřejmě tolik nepoutalo. Namísto aby se jen šťáral dřívkem ve vodě, plácl tím klacíkem o&#160;hladinu, až voda vystříkla na louku a&#160;na něj. Nakonec s&#160;tím vším dočista přestal a&#160;jen tak seděl v&#160;trávě a&#160;díval se. Nebyl jiný, než obvykle bývají děti v&#160;těch lesních končinách, anebo spíše byl chudší než většina těch dětí. Nad modrýma očima měl spoustu plavých vlasů, tak jak je děti v&#160;těch končinách vůbec mají, dalo by se říci bez výjimky. Ovšem ty plavé vlasy nenosil v&#160;rozevlátých kadeřích, tak jak by je vypodobnili malíři ve městě, když děti žijící někde v&#160;pustině hodlají zobrazit jako andělíčky, nýbrž hustě kolem čela, tak jak rostly. Oblečen byl do kožených kalhot, zrovna takových, jako měl lesní poutník, jenže nebyly pod koleny stažené řemínky, nýbrž měl je trochu delší, nestažené a&#160;až dole z&#160;nich vyčuhovaly holé nohy, zhusta rozškrábané od křovisek, leč zdravé a&#160;zdatné jako nohy srnčí. Kožené kalhoty držely na šlích, ty byly široké a&#160;červené a&#160;přetažené svrchu přes košili, jež kryla hruď a&#160;ramena a&#160;vedle kalhot byla jediným oblečením, které ještě měl. Krk byl holý, a&#160;ručky vykukovaly dost daleko z&#160;rukávů lemovaných modrou a&#160;červenou obrubou. Tohle měl na sobě, protože bylo léto, v&#160;zimě, když chodil sněhem, nasadila mu matka ještě ovčí kožich a&#160;natáhla silné punčochy a&#160;holínky Klobouk nebo jinou pokrývku hlavy neměl ani v&#160;létě, ani v&#160;zimě.</p>
			<p class="MLP_text ParaOverride-1">Nad tím kousíčkem louky, na němž seděl, klenula se vpravdě krásná modrá zářivá obloha, kolem dokola se táhl les, dole byl plot, a&#160;za ním mezi šedivými kameny proudily vody Vltavy. Aby ten obrázek byl ještě útulnější, z&#160;ohně, který rozdělala hajná, vinul se modrý dým nad šedivou střechu vzhůru do poklidného povětří.</p>
			<p class="MLP_text ParaOverride-1">Co si klouček hověl na trávníku, muži uvnitř usedli v&#160;jizbě za stůl; hajná konečně přinesla oběd, co mužovi ohřála; manžel za svých častých obchůzek v&#160;lese zhusta přišel domů pozdě tak, že oběd a&#160;večeře vlastně splývaly vjedno. Donesla dva talíře a&#160;dvojí příbor, muži jedli podávané pokrmy, a&#160;hajná seděla s&#160;nimi. Hajný vyprávěl ženě, že potkal toho mužského na pasekách u&#160;Humů, že se znají už dlouho, že spolu často hovoří, a&#160;tu a&#160;tam, jak se to tak naskytne, spolu i&#160;putují kousek cesty. Dneska že ho vzal dolů s&#160;sebou, protože poutník proti tomu nic neměl, a&#160;nadto měl stejně kolem hájenky cestu. Po jídle ještě hodnou chvíli poseděli a&#160;vyprávěli si. Kvečeru se host, ježto nad temnými lesními vrcholky obloha byla již žlutá, vydal z&#160;domku dál a&#160;putoval na druhou stranu k&#160;domkáři Kluckovi u&#160;černého srázu; zůstal u&#160;něho přes noc.</p>
			<p class="MLP_text ParaOverride-1">Jindy, když lesní poutník zase byl v&#160;domku a&#160;ti dva, on a&#160;hajný, zapomněli na slib, že poutník vezme chlapce s&#160;sebou do Vyššího Brodu, seděl klouček na pomalované matčině truhle na šaty, v&#160;rukou měl její modlitební knížku a&#160;recitoval z&#160;ní: Andělíčku, petrklíčku, proč se pečeš na sluníčku&#160;– a&#160;jiné bláznivé rýmovačky, které ho zrovna napadaly.</p>
			<p class="MLP_text ParaOverride-1">„On ještě neumí číst?“ zeptal se lesní poutník.</p>
			<p class="MLP_text ParaOverride-1">„Ne, to ještě neumí,“ odpověděli rodiče.</p>
			<p class="MLP_text ParaOverride-1">Tentokrát se už o&#160;tom dál nemluvilo; ale kdykoliv pak staroch, který ten chodil k&#160;hajnému častěji, seděl v&#160;jizbě u&#160;bukového stolu a&#160;vykládal, klouček nikdy nechyběl, seděl tu anebo dřepěl na některém zařízení a&#160;poslouchal; ty své velké modré oči měl dokořán. Občas, když se vyprávělo o&#160;něčem hodně zvláštním, měl dokořán i&#160;pusu, tak jak se to dětem leckdy stává, to aby mu neuniklo nic z&#160;toho, co zaslechne. Později staroch to nebo ono slovo příležitostně cílil na něj, řekl mu něco a&#160;zeptal se ho na cosi&#160;– a&#160;jednou, když odcházel z&#160;domku do lesa na mech, chlapec neřekl nic a&#160;šel s&#160;ním. Poutník nic nenamítal a&#160;večer jej zase přivedl domů. Tohle se teď dělo často, ježto lesní poutník přicházel za horním Raimundem častěji a&#160;častěji, a&#160;kposledku se stávalo, když si sbíral věci a&#160;chystal se z&#160;domku do lesa, že chlapec tu dávno už byl zchystaný a&#160;čekal, aby vyrazil s&#160;ním. Šli si bok po boku a&#160;tak je také leckdo zahlédl. Nikoho to nijak nezarazilo; sami sice měli práce až nad hlavu, ale bylo jim samozřejmé, že starý člověk, který už nemá co na práci, chodí do lesa a&#160;tam hledá to nebo ono a&#160;že jde s&#160;ním klouček, který ještě nemá co na práci, protože je ještě příliš malý. Rodiče si z&#160;toho nic nedělali, protože starému muži důvěřovali a&#160;vůbec děcko příliš nechránili před vlivy přírody a&#160;lidí, tak jako to činí třeba městští a&#160;boháči, zejména si z&#160;toho nedělali nic proto, že byli zvyklí od otce a&#160;jeho zaměstnání na pochůzky a&#160;na lezení po lese a&#160;po roklích, a&#160;pokládali to za cosi, co je žádoucí.</p>
			<p class="MLP_text ParaOverride-1">Tak plynul čas a&#160;lesní poutník do domku horního Raimunda chodil stále častěji a&#160;raději, a&#160;pokud nezastihl chlapce doma, dětství a&#160;mládí totiž přece nejsou nijak důsledné a&#160;klouček hověl svému nutkání a&#160;do lesa se vydával sám, stařec chvátal tu sem, tu někam jinam a&#160;pátral po něm. Věren svému předsevzetí vzal chlapce, ježto léto málem už končilo, jednou dolů do Vyššího Brodu, a&#160;ukázal mu kostel. Zavedl ho k&#160;obrazům, ať si je prohlédne, zavedl ho k&#160;rozličným umným řezbám a&#160;k&#160;ozdobám lavic a&#160;stěn a&#160;nakonec nahoru ke zvonům. Pak se po pěšině, co vede přes Čertovu stěnu, vraceli, odkud vyšli, a&#160;lesem přes trní a&#160;hloží, přes sukovaté kořeny a&#160;po kamení mechem porostlém a&#160;po vlhké rašelinné stezce nahoru k&#160;rodičům. Pak přišla mírná zima, to chodili v&#160;juchtových holínkách po té troše sněhu, který jako břečka začasté ležel mezi stromy, co poklidně strměly v&#160;tom jemném šedém odpoledním povětří a&#160;kapalo z&#160;nich na zem. Když konečně veškerý sníh byl z&#160;kopců pryč a&#160;dole ve Vyšším Brodě slavili Vzkříšení Páně, dovedl kloučka dolů do kláštera na tu oslavu a&#160;chlapec se z&#160;odlehlého místečka na kůru díval na to veliké světelné moře, které vznítily spousty svící v&#160;kostele, a&#160;na prapory, které to světlo ozařovalo a&#160;které pestré a&#160;třpytné tyčily se v&#160;kostele na počest toho svátku. Pak čekali, až se ozvou hlasy kněží a&#160;poté zpěv lidu a&#160;i veškerá chrámová hudba a&#160;slavnostně břeskné trubky a&#160;dunivé bubny. Když oslava dozněla, venku už nastala hodně tmavá noc a&#160;oni se za světla omšelé svítilny, kterou lesní poutník zažehl, dali na dlouhou cestu lesy a&#160;vstříc vzedmutým vodám Vltavy zpět k&#160;malé loučce a&#160;k&#160;domku, co na ní stál. Jednoho krásného dne, jaké pak nastaly, kdy už všechno uschlo a&#160;do lesních prohlubní stékaly nespočetné drobné jarní pramínky, zavedl jej vzhůru na Chlumy, které jsou od hájenky směrem na polední stranu a&#160;z&#160;jejichž vrcholu lze dohlédnout ještě dál na jih přes Rakousko až do Štýrska, aby se chlapec díval na modrý hřeben Alp, které se v&#160;tom řídkém jasném bledém jarním povětří jevily v&#160;dáli jako nějaký obrázek na porcelánu.</p>
			<p class="MLP_text ParaOverride-1">Bylo zvláštní, že klouček, od té doby co na vlastní oči uviděl klášter tam dole, už nestavěl žádný Vyšší Brod a&#160;už od něho nic do Vyššího Brodu ani neputovalo; ať to bylo tím, že mezitím poněkud vyspěl&#160;– jediný půlrok totiž v&#160;tomhletom období dětství znamená ve vývoji hodně&#160;–, anebo že viděl, kolik světa leží ještě dál za Vyšším Brodem, a&#160;že ten tedy není koncem všeho, anebo konečně to bylo tím, že se mu vštípil do mysli ideál všeho ve zcela určité podobě, a&#160;ta zaplašila onu neurčitou vůni obraznosti, která se mu vznášela v&#160;představě stále bez jakéhokoliv tvaru; a&#160;podněcovala ke tváření spíše srdce.</p>
			<p class="MLP_text ParaOverride-1">Od této chvíle bývali nerozlučně spolu. Rodiče dokonce svolili, aby chlapec se starcem chodil do jeho obydlí u&#160;Simmibauera a&#160;zůstával tam přes noc, k&#160;tomu mu vždy ustlali na zemi, anebo aby se s&#160;lesním poutníkem vydával, kam jim bude libo, a&#160;pokud je přepadne noc, aby s&#160;ním sdílel nocleh v&#160;některém domku, kde je vždy rádi přijali. Často je teď bylo zahlédnout, jak se v&#160;lese spolu někam šplhají, jak stařec se širákem jde úvozem napřed a&#160;chlapec za ním&#160;– anebo je bylo zahlédnout, jak si hoví u&#160;koryta Vltavy, jejíž voda půvabně lemovala písečný břeh, oblévala hromádky kamení ležících na písku, chlapec při tom obyčejně měl chodidla ve vodě, aby mu je ošplíchávala, stařec seděl někde výše a&#160;vyprávěl&#160;– anebo je člověk také zahlédl, jak se brouzdají kamením Čertovy stěny, zejména v&#160;nejedné rozeklané a&#160;rozbrázděné trosce, co tu ležely na úpatí té veliké hmoty a&#160;podél jejího oblévaného ohybu, a&#160;viděl je, jak upírají oči na zem, jako kdyby něco hledali, anebo si prohlíželi cosi, co dojista leží někde v&#160;kamení, a&#160;klouček přesně napodoboval starcovy pohyby.</p>
			<p class="MLP_text ParaOverride-1">V&#160;průběhu léta, které přišlo po mírné zimě, řekl lesní poutník jednou hajnému Raimundovi, když seděli u&#160;stolu a&#160;hajná poslouchala, co si muži povídají: „Naučím vašeho chlapce číst a&#160;psát.“</p>
			<p class="MLP_text ParaOverride-1">„Bude mu to k&#160;něčemu?“ zeptal se hajný.</p>
			<p class="MLP_text ParaOverride-1">„Ježto dělá i&#160;něco vedle toho,“ odpověděl mu lesní poutník, „neuško­dí mu to. Počty ale, ty ho taky naučím, mu určitě k&#160;užitku budou, ty bude potřebovat hodně často.“</p>
			<p class="MLP_text ParaOverride-1">„Pro mě za mě, udělejte to,“ řekl hajný.</p>
			<p class="MLP_text ParaOverride-1">„To bude strašně dobře,“ vpadla do rozhovoru hajná, „dám mu svou modlitební knížku, až umřu, a&#160;bude si moci číst všechny modlitby, co v&#160;ní jsou.“</p>
			<p class="MLP_text_bez1radku_-12-0- ParaOverride-1">Lesní poutník se s&#160;ním na druhý den vydal do Vyššího Brodu, v&#160;klášteře se vůbec nezastavili, rovnou šli dál a&#160;celou tu dosti dlouhou trasu až do městečka, vešli do obchodu, kde se dostanou všechny věci, na jaké si člověk vzpomene, to jest které připadají pro potřeby onoho lesního kraje nezbytné, a&#160;lesní poutník koupil lepenkovou tabulku potaženou papírem, byla na ní velká černá a&#160;červená písmena, všechna písmena, z&#160;nichž sestává náš jazyk, kterým můžeme vyjádřit všechno, co na našem světě je. Pak se vraceli ke klášteru, a&#160;od něho do lesa, co vede vzhůru k&#160;hajnému&#160;– a&#160;na zpáteční cestě si poseděli na kamenech u&#160;vltavského břehu naproti loučovickým domům a&#160;stařec mu nahlas říkal všechny hlásky, které vyjadřují znaky vyražené do papíru, a&#160;chlapec je po něm přeříkával. Seděli dlouho, kolem nich pluly vůně pryskyřice z&#160;té spousty smrků, co rostou v&#160;okolních lesích; nad hlavou jim tkvělo slabounké a&#160;příjemné svištění, jež je v&#160;jehličnatých lesích slyšet, i&#160;když zrovna nevane vítr; anebo spíše člověk vzhledem k&#160;neurčitosti toho zvuku ani nevěděl, jestli zní nad hlavou nebo dál vepředu nebo dál vzadu, anebo docela na druhé straně kopců, na nichž spočívá dmoucí se temná tíha lesů skropená skvrnkami oblaků; tam kdesi za stromy, kam se jejich tváře dívaly větvemi bříz, tu silněji, tu slaběji šelestila Vltava dovádějící s&#160;kameny; ve větvích jedlí tkvěla modř nebes a&#160;tiše odpočívala; kolem se přetřepetal pestrý holub hřivnáč; na druhé straně za střechami loučovických domů se blyštěly skály a&#160;nad vodou sem čas od času dolehlo nejedno zbloudilé zaklinkání jemného zvonku, možná od nějaké kamsi se drápající kozy.</p>
			<p class="MLP_text ParaOverride-1">Na pěšině, kterou se pak dál brali hustými stíny lesa, a&#160;na úzké černé stezce, která po mírném ohybu vršků vede vodě vstříc a&#160;svou barvu má od jehličí tlejícího tu už staletí, řekl chlapec: „Už vím, strýčku, to třetí červené je cé.“</p>
			<p class="MLP_text ParaOverride-1">Na psaní lesní poutník vyňal ze svých věcí tabulku z&#160;papírové břidlice a&#160;pisátko, které k&#160;tabulce přivázal šňůrkou. Nejdřív pisátkem chlapci napsal na černou břidlici tiskací písmena a&#160;ukázal mu, jak je napodobit; pak písmena psací. Obě tabulky, ta na učení a&#160;ta na psaní, byly v&#160;plátěném pytlíku, který měl chlapec na ramenou na plátěné stuze; pytlík na toulkách se starcem nosil vždy s&#160;sebou.</p>
			<p class="MLP_text ParaOverride-1">Kdykoliv pak náhodou zavítali domů, to jest do hájenky horního Raimunda, a&#160;nad lesem se třeba rozklenul krásný večer, který vrhal dlouhé stíny jedlových korun na zářivě osvětlené kousíčky louky a&#160;potůček obdařoval barvou nejdřív blyštivě stříbrnou a&#160;pak zlatě žlutou&#160;– kdykoliv muži spolu rozmlouvali, protože odhadovali ten nebo onen známý strom, kolik tak asi by vydal na sáhy dřeva, anebo protože navrhovali cestu, která by tak mohla napříště vést odsud někam hodně daleko do lesa&#160;– a&#160;kdykoliv matka mezitím chlapce vzala do zadní jizbičky vedle kuchyně, kam svítilo krásně teplé večerní slunce, umyla ho, učesala, že měl vlasy zase hladké a&#160;krásné, a&#160;pak mu jedinými nůžkami, které měla, ostříhala konečky vlasů, roztřepené a&#160;potrhané od slunce, aby mu zase rostly hezky rovné a&#160;lesklé: vzala si stoličku, usedla na ni, postavila si chlapce k&#160;sobě, až se jí dotýkal kolen, a&#160;vyptala se ho na všechna písmena, která uměla; otec, hajný, ten s&#160;něčím takovým vůbec nikdy neměl co činit.</p>
			<p class="MLP_text ParaOverride-1">Tak zvolna uplynulo léto, ale nepřišla zima tak mírná jako ta předešlá, nýbrž pořádně drsná; ani ti nejstarší se nepamatovali, že by kdy takovou zažili. Břemena sněhu tížila větve jedlí tak, až pod tou vahou s&#160;praštěním pukaly často i&#160;silné stromy, na balvanech, v&#160;úzkých úvozech, všude bylo plno sněhu, i&#160;na cestách spousty takové, že lesní poutník často celé dny nemohl zajít do domku horního Raimunda. A&#160;když si přece jen vyšli, protože nedbali chladu, on a&#160;chlapec, a&#160;když dech se jim mrazem rovnou od úst táhl jako bílý hustý kouř, a&#160;když nejedna borovice praskavě zaduněla jako vystřelená kulka, protože se ve kmeni roztrhla mrazem, mohli jít, kamkoliv se jim zlíbilo, a&#160;nemuseli nejdřív hledat nějaký můstek, aby se dostali přes vodu, protože Vltava nebyla k&#160;poznání, jen se tu velké kusy ledu, které tu naplavila a&#160;navršila povodeň, co přišla předtím, tyčily tak jako balvany a&#160;skály, co jsou na pevné zemi, a&#160;halila je bílá beztvará pokrývka, tak jako ty na souši; ostatně nic se ani nehnulo na místě, kde jindy všechno nepřestajně zurčelo a&#160;šplí­chalo. Domky roztroušené všude po okolí se krčily ve spoustách sněhu, vyčuhovaly z&#160;něho jen jako malé bílé vyvýšeniny, a&#160;každý měl tenký modrý sloup dýmu, které rovně jako šňůra stoupaly z&#160;té jinovatky všude kolkolem.</p>
			<p class="MLP_text ParaOverride-1">Zima také přešla, a&#160;nastalo znovu léto. Chlapec byl dosud v&#160;tom blaženém věku, kdy se v&#160;létě rychle zapomíná, že také byla nějaká zima a&#160;ta že zase přijde. Měl radost, pokaždé když se řinuly dolů hojné potoky sněhu, které se v&#160;těchto krajích objevují pozdě, ale pak se vší mohutností, protože teď už zas mohl běhat bos a&#160;bez kabátku&#160;– tak jak se na druhé straně také pořádně radoval, když padaly první vločky na poklidné, vyčkávavé, možná trochu zmrzlé polesí.</p>
			<p class="MLP_text ParaOverride-1">Jak zpívali skřivani na polích, pěnkavy v&#160;lesích, jak vlaštovky svištěly povětřím jako šípy a&#160;na domcích stavěly hnízda, jak na bublajících strouhách rostl hustý žlutý lem blatouchů a&#160;za humny na polích vlnil se modrozelený stále výše pučící samet obilí, tak se vydávali radostně do všech stran, a&#160;každý den přinášel oblohu modřejší, oblaka bělejší a&#160;větší a&#160;větší horko valící se nad hradbami lesů.</p>
			<p class="MLP_text ParaOverride-1">Jak plynul čas, chlapec se rychle naučil to, čím se obíral stařec. Krom svého malého tlumoku nosil přes rameno i&#160;plochou koženou kabelu, uvnitř vyloženou plechem, do ní ukládal rostliny a&#160;byliny; do pletené šňůrky, na níž kabela visela, a&#160;do ještě dalšího plátěného pásku, na němž držel jeho školní vak, byla napíchána spousta špendlíků, aby se dal třeba nabodnout motýl. Chlapec měl také dlouhou hůl, na jejímž konci byl kroužek s&#160;plandající síťkou; tímhle zařízením lapil leckterého třepetálka. V&#160;pytlíku měl chléb a&#160;sýr, to kdyby se chtěli najíst. Naučil se poznávat a&#160;pojmenovávat všechny housenky a&#160;také rozličné keře a&#160;rostliny, jimiž ty se živí. Zlézal skalní stěny nebo balvany, pokud tam byly larvy, a&#160;leckdy pátral pod převislou kamennou stříškou na skalní stěně, jestli tam třeba nesedí nějaká ta noční můra, nerozestírá na šedém kameni matově zbarvená svrchní křídla a&#160;nedopřává si ve dne odpočinek. Slídilo se u&#160;plotů a&#160;u&#160;balvanů, ve vyprahlém klestí a&#160;pod střechami domků. Mechy poznával zprvu podle rzivě hnědé nebo světle hnědé anebo tmavě sametové barvy, podle vláken, podle hladkých jadérek, podle špičatých anebo tupých konců nebo podle vroubků; později jim říkal latinskými a&#160;řeckými názvy, a&#160;jeho bystrozrak je okamžitě odhaloval mezi jinou trávou a&#160;pod vysokými stébly v&#160;lese, anebo v&#160;hluboké temnotě, tam, kde balvany ležely jeden na druhém a&#160;proudil z&#160;nich jen jemně se třpytící potůček. Kameny, o&#160;nichž si lidé v&#160;kraji mysleli, že jsou všechny stejné, a&#160;o&#160;nichž nanejvýš, pokud jeden zbarvila prsť na něm ulpívající nebo voda, která po něm tekla, říkali: ten je hnědý, ten je černý, rozlišoval chlapec všechny a&#160;rozeznával, že jich jsou celé spousty, jak tak procházeli kolem navršených oblázků, kolem suti z&#160;otlučených skal anebo kolem naplavených oblázků, byla tu hustě tečkovaná žula, ložisková břidlice, měňavý hadec, hladký křemen, cukrově bílý na lomu, když se roztloukl, a&#160;mnoho jiných a&#160;opět dalších, zvláště mramor, ten, ač všechno kolem bylo šedivé anebo samé bláto, zničehonic z&#160;toho všeho vyčníval rudou ploškou&#160;– a&#160;pokud na písčitém břehu ležely lastury, byla jedna taková a&#160;druhá jiná; zavinuté a&#160;rovné, ploché a&#160;vypouklé, byly tu barevné, perleťově lesklé, rozbité, zvětralé, co se třpytily barvami jako duha. A&#160;mezi vším tím touláním pak zase usedli na celé hodiny někde v&#160;lese a&#160;věnovali se chlapcovu učení. To je bylo zahlédnout, jak sedí a&#160;přemítají nad něčím v&#160;knize anebo na psací tabulce&#160;– nebo vlastně je bylo zahlédnout jen zřídkakdy; většinou totiž seděli někde o&#160;samotě, když nebylo kolem nic než třeba líbezné volání kosovo nebo se ozývalo něco jiného z&#160;lesa, co se nedalo hned přesně rozeznat, a&#160;nevyskytovalo se tu nic než světlem oblité kmeny, mezi nimiž se třepotal němý motýl.</p>
			<p class="MLP_text ParaOverride-1">Stařec odněkud vydoloval plechovku s&#160;inkoustem a&#160;psalo se. Plechovka se dala spolehlivě uzavřít dřevěnou ucpávkou, žádný inkoust pak netekl, a&#160;na ucpávku se našroubovalo příhodné víčko. Stařec měl za to, že bude lépe, když se chlapec naučí psát i&#160;inkoustem tak, jak je to obvyklé u&#160;jiných lidí. Dříve psali pouze pisátkem na břidlicovou tabulku. Papír se uchovával ve školním vaku&#160;– a&#160;často, když chlapec klečel ve spršce stínů před nějakým kamenem a&#160;namáhavě na něm psal, staroch seděl vpovzdálí na jiném kameni a&#160;jemným nožíkem mu vyřezával pera; ta pak se uchovávala v&#160;úzké dlouhé dřevěné truhličce, která se zavírala tenkým prkénkem. Počítalo se většinou jen v&#160;hlavě a&#160;vždycky za chůze, leckdy však i&#160;přesto s&#160;pisátkem na tabuli.</p>
			<p class="MLP_text ParaOverride-1">Chlapec byl ochotný a&#160;poslušný, kdykoliv stařec řekl, teď že se bude dělat to a&#160;to, byl poslušný dílem z&#160;lásky ke starci, dílem proto, že ho to všechno přitahovalo, že ho všechno ponoukalo k&#160;tomu, aby se mu věc zdařila, a&#160;dělal podstatné pokroky.</p>
			<p class="MLP_text ParaOverride-1">Zprvu říkal starochovi pořád „strýčku“, jak jsme už viděli a&#160;tak jako si vůči sobě počínají téměř všichni lidi v&#160;kraji, jednak proto, že vzhledem k&#160;zhola malému počtu obyvatel jsou všichni navzájem spřízněni, jednak proto, že tím výrazem rádi projevují důvěrný vztah a&#160;přívětivost, ale vposledku mu říkal „otče“, protože jeho matka si tak vedla odjaktěživa, od chvíle, co stařec přišel k&#160;nim do domku poprvé, a&#160;chlapec si na to zvykl. První léto poté, tedy třetí od chvíle, co se lesní poutník a&#160;chlapec poznali a&#160;klouček už všechno, co se měl naučit, zvládal naprosto hbitě, zeptal se jednou starce: „Otče, k&#160;čemu je vlastně čtení a&#160;psaní, už to dokážu výborně, ale nevím, co s&#160;tím počít?“</p>
			<p class="MLP_text ParaOverride-1">„To je proto,“ řekl stařec, „aby ses v&#160;budoucnu mohl naučit ještě víc. Je to vlastně celé podivuhodné a&#160;já se vynasnažím, abych ti to nějak přiblížil. Proč se máš v&#160;budoucnu ještě učit něco dalšího, a&#160;prostřednictvím toho dalšího zas něco jiného, to je arci věc zvláštní a&#160;těžko se jí přijde na kloub&#160;– ale nejspíš je to tak, jak ti to řeknu. Lidé vytvořili hodně knih, v&#160;nichž je napsáno, co až do dneška udělali a&#160;zakusili, a&#160;i to, co nikdo neudělal a&#160;nezakusil, nýbrž co pouze leckdo zvažoval, co je někdy správné, někdy nesprávné. Lidské pokolení má v&#160;sobě podivuhodnou snahu&#160;– zprvu nutkání rozvíjet se, pak mít děti, pak si užívat, pak vědět, probádávat všechny nepatrnosti, co jich na světě je, poznávat Boha&#160;– jenže to ty teď ještě nechápeš.“</p>
			<p class="MLP_text ParaOverride-1">„Ne, to nechápu.“</p>
			<p class="MLP_text ParaOverride-1">„Protože ty také máš v&#160;sobě nutkání rozšiřovat si obzory, budeš číst hodně knih, a&#160;pokud budeš současně přemýšlet o&#160;světě, budeš z&#160;nich leccos čerpat, co ti bude k&#160;užitku. Nejkrásněji ovšem uplatníš um psaní, až budeš jednou daleko odsud, budeš putovat dalekými zeměmi všude kolem, když napíšeš matce, jak se ti daří.“</p>
			<p class="MLP_text ParaOverride-1">„Jaké to bude psát matce?“</p>
			<p class="MLP_text ParaOverride-1">„Vezmeš papír a&#160;napíšeš na něj všechna slova, která bys matce řekl, kdybys byl u&#160;ní, a&#160;ten papír odevzdáš poslovi, který putuje sem a&#160;tam, aby papír došel až do Vyššího Brodu a&#160;odtud dospěl k&#160;matce, a&#160;ta si ta slova přečte.&#160;– A&#160;takovou knihu, z&#160;níž se leccos naučíš, tu ti příště donesu.“</p>
			<p class="MLP_text ParaOverride-1">„Ano, otče, dejte mi takovou knihu.“</p>
			<p class="MLP_text ParaOverride-1">Když vedli tenhle rozhovor, zrovna putovali po cestě, která vede ohbím kolem Čertovy stěny blízko Vltavy lesem Jelení hory&#160;– to jest lesem nevede téměř žádná cesta, šli po temných, mechem porostlých kamenech, prosmykli se pod haluzemi smrků a&#160;dali se vést šuměním Vltavy, které bylo pořád slyšet&#160;– pak se však dojde ke Steindlovic hamru, kolem něho vede vozovka, co se vine od Romandlovic mlýna dolů, a&#160;ta údolím Vltavy kolem pohodného dovede pocestného ke klášteru ve Vyšším Brodě. Když přišli k&#160;domku pohodného, stařičký Adam seděl na dřevěné lavičce, co stojí u&#160;sněhobílé zdi domku, a&#160;vystavoval se paprskům slunce. Na sobě měl krátké kožené kalhoty, na nohou plandavé punčochy a&#160;boty, které mu už byly velké. Na horní polovině těla měl červené tílko, jinak neměl žádný kabát, jen tu halenu s&#160;vyhrnutými rukávy, a&#160;na hlavě neměl zhola nic. Štětiny z&#160;přistřiženého vousu, trčící mu z&#160;brady jako vysoké strnisko, byly sněhobílé a&#160;ty na hlavě, které mu doposud bujně rostly, byly rovněž bílé jako na jaře květy třešně. Obličej byl vyzáblý, ale ještě slabě ruměnný. Po boku mu seděl jiný staroch, také se slunil. Byl starému Adamovi hodně podobný, měl jen ruměnnější tváře a&#160;vlasy ne tak husté, řidší, prostě a&#160;nenápadně mu spadaly na šíji a&#160;neměly jinou barvu než bílou. Jinak byl oblečený jako soused, pouze nohy měl bez punčoch a&#160;bez bot, holé mu spadaly na teplou zemskou půdu a&#160;barvu měly tmavou, za tu vděčily slunci. Ve vratech nějaký zdatný muž spravoval vozík, aby s&#160;ním mohl odjet, a&#160;dál ve dvoře bylo vidět tři malá děcka, jak si hrají. Když ti dva poutníci, staroch se širákem a&#160;chlapec prostovlasý, oba ověšení vším možným, co vždycky rádi nosili s&#160;sebou, sešli z&#160;prašné pěšiny na slunečnou cestu, zastavili se, protože to lesní poutník se tak rozhodl, a&#160;ten také oslovil staršího ze dvou mužských, co seděli na lavici: „Bůh vás pozdrav, Adame, že máme dneska krásný teplý den.“</p>
			<p class="MLP_text ParaOverride-1">„Jo, den je teplý,“ odpověděl oslovený, „ale v&#160;mých letech už slunce tak nepálí.“</p>
			<p class="MLP_text ParaOverride-1">„Kolikpak vám je, Adame?“</p>
			<p class="MLP_text ParaOverride-1">„Myslel bych, že takových sedmadevadesát, jestli jsem se spletl, tak o&#160;jeden nebo o&#160;dva roky.“</p>
			<p class="MLP_text ParaOverride-1">„Neměl jste také děti a&#160;vnoučata?“</p>
			<p class="MLP_text ParaOverride-1">„Jo, ten co tu sedí vedle mě, to je můj syn, je mu třiasedmdesát. Taky už všechno předal a&#160;je na výměnku, má mě tam u&#160;sebe. Tamhle jeho syn, co zrovna vyvádí toho hnědáka, můj vnuk, ten se dlouho nechtěl ženit, ale nakonec to přece jen udělal, a&#160;teď už tu jsou zas tři mrňata. Nebyli tu ti prckové zrovna teď?“</p>
			<p class="MLP_text ParaOverride-1">„Dřepí vevnitř na dvoře, otče,“ řekl mladší z&#160;mužů, co seděli na lavici.</p>
			<p class="MLP_text ParaOverride-1">„Tak, tak,“ opáčil mu starý Adam.</p>
			<p class="MLP_text ParaOverride-1">„Neodešly děti a&#160;vnoučata od vás, nevracely se nějakou dobu domů nebo dokonce nezůstaly ve světě?“ zeptal se lesní poutník.</p>
			<p class="MLP_text ParaOverride-1">„Já měl jednoho jediného syna,“ odpověděl mu starý Adam, „a&#160;ten ode mě nikdy neodešel, byl a&#160;pořád je v&#160;domku, a&#160;dělal si svou práci. Jestli si někdy vyšel do kostela, anebo musel jet někam dál kvůli dobytku, to nepočítám. On taky měl jen jednoho syna, a&#160;ten taky zůstal doma. A&#160;tak jsme žili pořád pryč, a&#160;když jeden zestárl, šli ostatní do práce a&#160;toho staršího dali na výměnek.“</p>
			<p class="MLP_text ParaOverride-1">„Tak, tak, oni tu všichni zůstali,“ řekl lesní poutník.&#160;– „Mějte se dobře, Adame, až sem zas přijdu, zase si spolu povykládáme.“</p>
			<p class="MLP_text ParaOverride-1">„Tak se mějte dobře, a&#160;nebuďte tak pilný,“ opáčil starý Adam.</p>
			<p class="MLP_text ParaOverride-1">„I&#160;kdybych byl nevímjak pilný, ta má píle už není tak vydatná.“</p>
			<p class="MLP_text ParaOverride-1">„No, no&#160;– malou část práce už bere na sebe váš syn, a&#160;až bude větší, vezme jí na sebe ještě víc.“</p>
			<p class="MLP_text ParaOverride-1">„To není můj syn,“ řekl lesní poutník, „ten je horního Raimunda, hajného.“</p>
			<p class="MLP_text ParaOverride-1">„Tak, tak, tak, to jsem nevěděl,“ odpověděl starý Adam, a&#160;ti dva pocestní vykročili, po úzké vozovce se brali dolů, k&#160;ohybu, kde se Vltava stáčí, je tam plot a&#160;stromy a&#160;ty jim zakrývaly výhled, takže se nemohli ohlédnout na bílý domek.</p>
			<p class="MLP_text ParaOverride-1">Sešli až k&#160;opatství a&#160;pak zahnuli znovu doleva ke kopcům a&#160;k&#160;domku Simmibauerovic, dorazili tam k&#160;večeru. Druhého dne zůstali doma a&#160;lesní poutník se probíral svými věcmi a&#160;klouček mu asistoval, jako kdyby mu chtěl pomáhat.</p>
			<p class="MLP_text ParaOverride-1">Tak starci ubíhal čas, jak je to ve stáří obvyklé, hodně rychle&#160;– chlapci, protože ten cílil kupředu, hrozně pomalu&#160;– a&#160;jednou v&#160;pozdním podzimu, když seděli u&#160;svahu spadajícího k&#160;zalesněné prohlubni, slunce už svítilo dost znaveně, listí opadávalo, k&#160;odletu se houfovaly sýkory koňadry, vlaštovky už tu nebyly, po bledém nebi táhla vznášivá, temná šipka divokých husí, řekl chlapec: „Otče, já od vás neodejdu, dokud budu živ.“</p>
			<p class="MLP_text ParaOverride-1">„Dítě,“ opáčil mu lesní poutník, „ty budeš žít o&#160;mnoho déle než já, a&#160;taky ode mě odejdeš dřív, než umřu a&#160;než bys musel žít pak už dál sám. Ani vlastní děti u&#160;rodičů nezůstávají, neřkuli cizí; všechny odejdou z&#160;domova, aby dobyly svět, a&#160;nechají rodiče samotné, a&#160;i kdyby ti jim byli obětovali všechno, dali jim všechno štěstí a&#160;všechnu krev svého srdce. Asi je takový zákon přírody. Láska spěje pouze kupředu, ne zpět. To přece vidíš i&#160;u&#160;rostlin: nový výhonek cílí vždy od starého dál do výše, nikdy zpátky; starý zůstává vzadu, neroste už a&#160;usychá. A&#160;i když větve u&#160;některých rostlin jako kdyby ustupovaly zpátky a&#160;míří dolů, je to jen proto, aby se dotkly země a&#160;založily nový kmen, který vzápětí vyrazí z&#160;toho místa vzhůru, jako šíp vystřelí do výše. Když se podíváš na jahody, mají dlouhé, jemné šlahouny, které míří po zemi pryč, a&#160;pokud takový šlahoun někdy odbočí do strany, nikdy už se nevrátí tam, odkud vyšel, nýbrž vytvoří si jakýsi háček, tím se zanoří do země, a&#160;z&#160;tohoto ohniska pak plodí další a&#160;další pokolení, a&#160;ta spějí vždy dál a&#160;dál odtud. Ty také přece nemiluješ matku tolik, jako ona miluje tebe. Je velmi vzácné, velmi vzácné, když dospělí synové zůstávají u&#160;otce. Znal jsem dva, byli to velmi jemní pánové, a&#160;vzdali se úřadů, aby mohli být u&#160;otce. Nechodili ani k&#160;přátelům, pokud otec byl večer churavý, seděli u&#160;něho a&#160;bedlivě střežili jeho neduh. Ale to je výjimka a&#160;je vzácná. Ani to začasté nebývá tak jako u&#160;starého pohodného Adama, u&#160;něho zůstali, jen proto, že za humny se vůči nim chovají téměř pohrdavě, a&#160;tak jsou raději doma u&#160;svých a&#160;vedou si, jak si ta rodina vede už léta.“</p>
			<p class="MLP_text ParaOverride-1">Po tomhle rozhovoru už jen mlčeli a&#160;brali se dolů do údolí Vltavy, mezi jednotlivě stojícími a&#160;daleko od sebe rozsetými domky, kde obyvatelé buď sbírali listí, aby měli na zimní podestýlku, anebo dřevem nebo proutím nebo dokonce odpadem ze slámy zakrývali tu stranu domu, kam v&#160;zimě vanou chladné větry, anebo z&#160;dvoukolové káry skládali pozdní brambory, co si z&#160;malého políčka dovezli domů. Večer ti dva pocestní došli k&#160;hájence horního Raimunda, na jeho louce už nebylo nic než jediný snad ještě ocún, ale ten už byl také odkvetlý a&#160;celý obrostlý noční jinovatkou.</p>
			<p class="MLP_text ParaOverride-1">Už za rok se splnilo, co lesní poutník tu tak chmurně předpověděl. Vorař Simon, kloučkův kmotr, od něhož chlapec dostal jméno Simon anebo Simi, jak ho rodiče vždycky přezdívali, řekl jednou hajnému, kdyžtě už je kluk tak velký a&#160;i tak naučený, že je povinností rodičů strčit ho někam, kde se naučí to, co mu bude jednou třeba dobré k&#160;obživě&#160;– a&#160;často tenhle výrok opakoval. Rodiče se zeptali lesního poutníka, protože k&#160;němu měli bezmeznou důvěru a&#160;bez jeho rady už neudělali nikdy nic. Ten řekl, že má vorař pravdu, mělo by to tak být. Když se polovinu léta radili a&#160;radili, jak to všechno udělat, a&#160;když si to konečně vyjasnili, otec jednoho chladného listopadového dne, kdy půda už zmrzla na kost, uřízl v&#160;oboře z&#160;lísky hůl, zachumlali kloučka do tlustých, teplých, jemu neznámých šatů, které mu připadaly hrozně pěkné, a&#160;otec ho odvedl co cizího kraje, aby se tam něco naučil. Chlapec šel ochotně a&#160;trpělivě, protože všichni, koho znal, přece říkali, že to tak má být.</p>
			<p class="MLP_text ParaOverride-1">Hájenka teď byla hodně osamělá, protože ti dva odešli lesem pryč, a&#160;tenký pruh kouře stoupal k&#160;šedému listopadovému nebi skoro až zasmušile, když si hajná dělala k&#160;obědu polévku, kterou si honem honem kuchtila, vždycky když muž nebyl doma, namísto aby vařila, jak se sluší a&#160;patří; pak usedla na stoličku v&#160;kuchyňské jizbičce, tam, kde jindy česala chlapci hladké plavé vlasy, a&#160;jedla. Bylo vidět lesního poutníka, jak se ve svém šedém kabátě a&#160;s&#160;velkým kloboukem ubírá po loučovickém úbočí mezi bílými kmeny teď už bezlistých bříz, tedy dobře viditelnými, k&#160;Simmibauerovic domku.</p>
			<p class="MLP_text ParaOverride-1">Osm týdnů poté, co se tohle stalo, i&#160;lesní poutník navždycky odešel z&#160;tohohle kraje. Simmibauer říkal, že se třeba strašně rmoutí pro chlapce hajného Raimunda&#160;– „ale já si to nemyslím,“ dodal, „protože co si tak asi mužský, kterému je navíc tolik, může povídat s&#160;takovým klukem?“</p>
			<p class="MLP_text ParaOverride-1">Sedlák nám klukům příští léto, když jsme byli u&#160;něho, ukázal ještě boty lesního poutníka, hustě pobité těžkými hřeby, ty boty tu nechal, protože si dal ušít velikánské juchtové holínky a&#160;v&#160;nich pak odešel pryč vysokým sněhem. Vzal si s&#160;sebou velkou knihu, mezi stránkami měl založené spousty mechů. Boty Simmibauer postupně rozedral, jinak tu po starochovi nic viditelného nezůstalo. Vyrostli jsme a&#160;nikdo z&#160;nás by si byl jistě v&#160;životě už nevzpomněl na lesního poutníka, kdybych se byl později náhodně neobeznámil s&#160;tím, jaký vedl kdysi život; o&#160;něm budeme vyprávět v&#160;další kapitole.</p>
		</div>
</body>
</html>